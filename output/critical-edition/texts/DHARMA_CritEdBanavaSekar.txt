The .  or ‘after Zoetmulder (1974)’ by Tan AkuṅWitnesses:
msedz:  Zoetmulder, Petrus Josephus. 1974. Kalangwan: A Survey of Old Javanese Literature. Koninklijk Instituut Voor Taal-, Land- En Volkenkunde Translation Series 16. The Hague: Martinus Nijhoff. 

Current Version: draft, 2025-09-11Z
Still in progress – do not quote without permission.

  edition : 
 canto 1: 
  atyantādhikaniṅ sukārya vinaṅun śrī Jīvanendrādhipa
 tan lyan śrāddha bhaṭāra mokta maluy iṅ somyālayādhiprabhu
 maṅke mūrti niran cinarvan apagəh riṅ śvetasiṅhāsana
 sakvehniṅ bala mukhya saṅ nr̥pa kabeh dampaty amuṣpa krama.[1.1]
 
  lvir guntur pakatonan iṅ taḍah anekātryāsusun tar pəgat
 mily āpānakabhojanāna ḍumavuh riṅ peka muṅgv iṅ sabhā
 len taṅ dāna ri saṅ mahādvija gənəp riṅ śaṅkha tapvan kuraṅ
 gohdānādi sabhūṣanāśva ratha len vastrādulur kañcana.[1.2]
 
  varṇan tiṅkah i saṅ vatək ratu madudvan vətva-vətvan kabeh
 vvantən gīta nirakṣarātika vināhyākən laṅə̄nyeṅ gunuṅ
 mambətniṅ dyah aṅañjalīniriṅakən deniṅ kakuṅnyekati
 śrī nātheṅ Kr̥tabhūmi məṅgəp amaṅun tiṅkah vidagdheṅ raras.[1.3]
 
  tan sor śrī naranātha riṅ Mataram i(ṅ) tiṅkah laṅə̄niṅ gunuṅ
 cārāṅrakta vado hajīki vinaṅun tiṅkah madadyan vukir
 harṣekaṅ vvaṅ anon kakuṅ saha lavan dyah ceṭikeṅ āśrama
 siṅgih yan tama riṅ laṅə̄ nr̥pati maṅdānī raras tan sipi.[1.4]
 
  kocap saṅ nr̥pati Pamotan adhikāreṅ rūm praśāsteṅ laṅə̄ 
 ndan tiṅkah gaga vətva-vətvan ira moghānraṅ laṅə̄niṅ gaga
 vvantən stry arja kalih jalunyan ahañaṅ (ṅ)kāne siriṅniṅ hənu
 prāyāṅjantən ajaṅga riṅ java kapaṅgih ndan matəṅgə̄ gaga.[1.5]
 
  saṅke śrī parameśvareṅ Lasəm apūrva(ṅ) vətva-vətvan ləyəp
 strī muṅgv iṅ daləm iṅ taman manalukat lāvan kakuṅnyālaṅə̄ 
 apnəd deniṅ aniṅkah uttama laṅə̄nyāmānuṣāṅde ləṅəṅ
 toh piṅhe ṅaraniṅ kiduṅnya ginave tiṅkah maveh kuṅ lulut.[1.6]
 
  vvantən parvata tan si(pi)ṅ kaləṅəṅan sākṣāt pavitrācala
 tan len amrətamāsa gīta tuladan kāryātəmah parvata
 ndah byaktaṅ jalatuṇḍa taṅ śaraṇa saṅkəp tan hanāṅul kabeh
 savvat śrī naranātha riṅ Kahuripan sotan kavīndrānulus.[1.7]

  canto 2: 
  śrī nātha prabhu saṅ makāntya mahatur banava mavaṅunan səkar miṅiṅ 
 lañcaṅ-lañcaṅ ikārja padapa tinap sinalisir alunas-lunas puḍak
 kuñcupniṅ taravarṣa tīhaṅa mabāhu sarasija mabaṅ katiṅhalan
 arcəp varṇanikālayārja riṅ apiṇḍa jari-jariṅan iṅ valantiṅan.[2.1]

  jaṅgāmrik makatambiraṅnya yaśa pāṅin-aṅinanika səh səkar marum
 raśminya n pahatəp sminiṅ i riṅ avuvuṅ jalada tuhu ləyəp tiniṅhalan
 roṇḍon iṅ kayu kañcanārja kamuḍinya makuniṅ anamar-namar tatur
 a(r)jāslat prabhu sanmatāsana lavan vuṅu pinakakatin nikāraras.[2.2]

  sinvām iṅ taru raśmi pātakanikāṅavay-avay i siri(r)nikāṅ aṅin
 tiṅkahnyan pavide rvan iṅ katirah apnəd inaṅit araras vinarṇan(a)
 saṅgākāśa lavan vlasapti tali dandan alabuh upalāsəpət gaḍiṅ
 tan pendah kadi joṅ səkar manəṅah iṅ jaladhi mara pana(r)kaniṅ mulat.[2.3]
 
  tuṅgal saṅ kavi maṅləṅəṅ puvavah iṅ banava maṅə maliṅgih iṅ vukir
 secchā maṅku karas nirendah apapan kanaka saha tanah nireṅ kapə̄ 
 lvir mahyun mikataṅ sakendriya təhər nəmahakəna palambaṅ iṅ karas
 yan sampun srahəneṅ narendra samudāya malar asuṅa sanmateṅ maṅə̄.[2.4]

  canto 3: 
  na lvirniṅ vətva-vətvan nr̥pati sama samāmuṅvakən kuṅniṅ adyah
 byaktekin tan hanāsor laṅənika dinələ̄ riṅ satiṅkah-(satiṅkah)
 siṅgih yan tan haneṅ pūrvaka gati kadi maṅke mahāśrāddha dibya
 ṅhiṅ sotniṅ vvaṅ manonton sahananika kabeh laṅgəṅāchattraniṅ rat.[3.1]

   translation : 
   commentary : 
    bibliography : 
 [.1]Provisional edition by Zoetmulder (1974); comments on historical context by Noorduyn (1978); digital data acquired via OCR by Arlo Griffiths and encoded by him in TEI-XML (2025).
        