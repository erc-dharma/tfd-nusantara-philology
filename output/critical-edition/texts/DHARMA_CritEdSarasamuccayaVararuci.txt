The Sārasamuccaya.  or ‘Essential Anthology’ by VararuciDigital Critical Edition of an Anthology of Sanskrit Stanzas on dharma with Old Javanese Paraphrase edited by Eko Bastiawan, Arlo Griffiths, Nurmalia Habibah & Nicholas Lua Swee Yang
Witnesses:
mska: Leiden, the Netherlands, University Libraries, Or. 4471
mskha: Perpustakaan Nasional Republik Indonesia, Jakarta, Indonesia, Br 661
msga: Leiden, the Netherlands, University Libraries, Or. 4470
msca: Leiden, the Netherlands, University Libraries, Or. 4469
mscha: Perpustakaan Nasional Republik Indonesia, Jakarta, Indonesia, 574
msja: ?, 
msVSSB: The text of Vararuci's Sārasamuccaya as received on Bali
msCBMB: The critically edited text of the Sanskrit Mahābhārata
msEdRV: EdRVEdRVbalEdRVdev
msEdA: EdA

Current Version: draft, 2024-08-19Z
Still in progress – do not quote without permission.
Copyright (c) 2019-2025 by Eko Bastiawan, Arlo Griffiths, Nurmalia Habibah and Nicholas Lua Swee Yang.
   
invocation: om̐ avighnam astu.   
dyad 1:  [1.1]bhagavān vararuci mupulakən sāra-sāra saṅ hyaṅ aṣṭādaśaparva, gave bhagavān byāsa, mataṅnyan panamaskāra sira i bhagavān byāsa, liṅnira:
 
base text: 
 [1.2]hana sira maharṣi, tan hana kapiṅgiṅnira, kinatvaṅan iṅ triloka, rumantasakən pətəṅniṅ ajñānaniṅ sarvabhāva, anak saṅ satyavatī, patəmvan lavan bhagavān parāśara, prasūta ri tṅahnikaṅ kr̥ṣṇadvīpa, bhagavān byāsa ṅaranira, sira ta səmbahən, kamnaniṅ hulun mujarakna sāraniṅ gavenira aji.

  
dyad 2: 
base text: 
 [2.1]nahan kottamanira, kady aṅganiṅ tasik lavan gunuṅ himavān, an kalyan mās maṇik sarvamūlya, maṅkana ta sakvehnikiṅ aji bhāratakathā ginavenira, an tasakan iṅ uttamarasa makādi rahasyajñāna.

  
dyad 3: 
base text: 
 [3.1]kunəṅ kottaman saṅ hyaṅ bhāratakathā, ri denyan sira nitya pinakopajīvana saṅ kavivara, kady aṅgan saṅ prabhu sujanmān pinakopajīvananiṅ vadva aṅusir vibhava.
 
  
dyad 4: 
base text: 
 [4.1]apayāpan ikiṅ aji bhāratakathā, saṅkaniṅ buddhi saṅ kavi, kady aṅganiṅ triloka an vijil saṅke pañcamahābhūta.

  
dyad 5:  
base text: 
 [5.1]tātan hana aji riṅ bhuvana, tan pakāśraya ikiṅ byāsavasana, kady aṅganiṅ śarīra tan hana, ya tan pakāśrayaṅ āhāra.

  
dyad 6:  
base text: 
 [6.1]lavan vaneh kottamanira, yan hana sira tlas ruməṅə̄ rasaniki saṅ hyaṅ aji, pisaniṅu juga sira ahyuna ruməṅva kathāntara, tka riṅ gīta veṇu vīṇādi, kady aṅganiṅ vvaṅ ruməṅə̄ suśabdaniṅ kuvoṅ, huvus ruməsəp ri hati laṅə̄niṅ svaranya, amaṅun harṣaniṅ citta, tan hana gantānira kahyuna ruməṅva rəsniṅ śabdaniṅ gagak.
 [6.2]maṅkana liṅ bhagavān vararucin panamaskāra riṅ bhagavān byāsa, nəhər luməkas ta sira mujarakən sāraniṅ bhāratakathā, ikiṅ inaranan sārasamuccaya, sāra ṅaraniṅ viśeṣa, samuccaya papupulnya, nahan mataṅnyan sārasamuccaya ṅaranikiṅ saṅ hyaṅ aji, daməl bhagavān vararuci.
 [6.3]nihan pinəkət bhagavān vaiśampāyana iṅ mahārāja janamejaya, i kālanira cumaritākən ikaṅ bhāratakathā, ya tiki vitaniṅ sārasamuccaya.
 
   
dyad 7:  
base text: 
 [7.1]anaku kamuṅ janamejaya, salvirniṅ vara-varah, yāvat makapadārthaṅ caturvarga, sāvatāranya, sakopanyāsanya, hana juga ya ṅke, saṅkṣepanya, ikaṅ hana ṅke, ya ika hana iṅ len saṅkeriki, ikaṅ tan hana ṅke, tan hana ika riṅ len saṅkeriki.

  
dyad 8:  
base text: 
 [8.1]ri sakvehniṅ sarvabhūta, ikiṅ janma vvaṅ juga vənaṅ gumavayakən ikaṅ śubhāśubhakarma, kunəṅ inəntasakəna riṅ śubhakarma juga ikaṅ aśubhakarma, phalaniṅ dadi vvaṅ.

  
dyad 9: 
base text: 
 [9.1]mataṅyan hayva juga vvaṅ manastāpa, an tan paribhava, si dadi vvaṅ ta pva kagə̄ṅakna ri ambək, apayapan paramadurlabha ikiṅ si janma mānuṣa ṅaranya, yadyapi caṇḍālayoni tuvi.
 
  
dyad 10: 
base text: 
 [10.1]apan ikiṅ dadi vvaṅ, uttama juga ya, nimittaniṅ maṅkana, vənaṅ vi ya tumuluṅ avaknya saṅkeṅ saṅsāra, makasādhanaṅ śubhakarma, hiṅaniṅ kottamaniṅ dadi vvaṅ ika.

  
dyad 11: 
base text: 
 [11.1]hana pva vvaṅ tan gavayakən ikaṅ śubhakarma, tambaniṅ narakaloka kāṅkən lara, pjah pva ya, vvaṅ alara mara riṅ deśa katunan tamba ta ṅaranika, rūpaniṅ tan katəmu ikaṅ enak kolahanya.
 
  
dyad 12: 
base text: 
 [12.1]paramārthanya, pəṅpə̄ṅən ta pva katəmvanikiṅ si dadi vvaṅ, durlabha vi ya ta, sākṣāt haṇḍaniṅ mara riṅ svarga ika, sanimittaniṅ tan tibā muvah ta pva daməlakəna.

  
dyad 13: 
base text: 
 [13.1]apan ikiṅ janma maṅke, pagavayan śubhāśubhakarma juga ya, ikaṅ ri pəna pabhuktyan karmaphala ika, kaliṅanya, ikaṅ śubhāśubhakarma maṅke, ri pəna ika an kabhukti phalanya, ri pəgatni kabhuktyanya, maṅjanma ta ya muvah, tumūta vāsanāniṅ karmaphala, vāsanā ṅaraniṅ saṅskāra, turahniṅ ambə mātra, ya tinūtniṅ paribhāṣā, svargacyuta, narakacyuta, kunaṅ ikaṅ śubhāśubhakarma ri pəna, tan paphala ika, mataṅnyan maṅke juga pəṅpə̄ṅa śubhāśubhakarma.

  
dyad 14: 
base text: 
 [14.1]ikiṅ taṅ janma vvaṅ, kṣaṇikasvabhāva ta ya, tan pahi lavan kəḍapniṅ kilat, durlabha tovi, mataṅnyan pə̄ṅakəna ya ri kagavayanniṅ dharmasādhana, sakāraṇaniṅ manāśanaṅ saṅsāra, svargaphala kunaṅ.

  
dyad 15: 
base text: 
 [15.1]hana pva tuməmuṅ dadi vvaṅ, vimukha riṅ dharmasādhana, jənək riṅ arthakāma ārah, lobhāmbəknya, ya ika kabañcana ṅaranya. 

  
dyad 16: 
base text: 
 [16.1]ikaṅ maṅgih si dadi vvaṅ, prasiddha vənaṅ riṅ dharmasādhāna, tātan əntas saṅke saṅsāra, kabañcana ta ṅaranika.

  
dyad 17: 
base text: 
 [17.1]nihan mata kami maṅke, manavai, maṅuvuh, mapitutur, liṅmami, ikaṅ artha, kāma, malamakən dharma juga ṅulaha, hayva palaṅpaṅ lavan dharma maṅkana liṅmami, ndātan hana juga aṅrəṅə̄ ri haturnyan evəh saṅ makolah dharmasādhana, apa kunaṅ hetunya.

  
dyad 18: 
base text: 
 [18.1]yan paramārthanya, yan arthakāma sādhyan, dharma juga ləkasakəna rumuhun, niyata katəmvaniṅ arthakāma mne, tan paramārtha vi katəmvaniṅ arthakāma, deniṅ anasar sakeṅ dharma.

  
dyad 19: 
base text: 
 [19.1]kunaṅ saṅ paṇḍita, saṅ dhārmika juga, inastutinira, inaləmnira, an sira prasiddha anəmu sukha, tan paṅaləm sugih, kāmī, apan tan tuhu sukha, ri hananiṅ ahaṅkārājñāna, ri səḍəṅniṅ dhanakāma vyavahāra.

  
dyad 20: 
base text: 
 [20.1]ikaṅ dharma ṅaranya, hənuniṅ mara riṅ svarga ika, kadi gatiniṅ parahu, an hənuniṅ baṇyāgan əntas iṅ tasik.

   
dyad 21: 
base text: 
 [21.1]ikaṅ kayatnan ri kagavayaniṅ kāma, artha, mvaṅ mokṣa, dadi ika tan paphala, kunaṅ ikaṅ kayatnan riṅ dharmasādhana, niyata maphala ika, yadyapin aṅən-aṅənan juga, maphala atika. 

  
dyad 22: 
base text: 
 [22.1]kadi krama saṅ hyaṅ āditya, an vijil, humilaṅakən ptəṅniṅ rāt, maṅkana tikaṅ vvaṅ mulahakən iṅ dharma, an hilaṅakən salviriṅ pāpa.

  
dyad 23: 
base text: 
 [23.1]salviraniṅ vvaṅ kaniṣṭhamadhyamottama tuvi, yāvat gave hayu kajnəkni hatinya, niyata siddhaniṅ sasinādhyanya.

  
dyad 24: 
base text: 
 [24.1]mvaṅ kottaman ikaṅ dharma, prasiddha saṅkaniṅ hitāvasāna, irikaṅ mulahakən ya, mvaṅ pinakāśraya saṅ paṇḍita, saṅkṣepanya, dharma mantasakən ikaṅ triloka.

  
dyad 25: 
base text: 
 [25.1]hana pva vvaṅ tan liṅgar apagəh buddhinya, ar tūtakən kadamlaniṅ dharmasādhana, ya ika vvaṅ bhāgyamanta liṅ saṅ paṇḍita, tan kalarākna deniṅ kadaṅ-mitranya, yadyan manāśakānapa-napa maṅatīta jīvita tuvi.

  
dyad 26: 
base text: 
 [26.1]kunaṅ paramārthanya, kady aṅganiṅ vvai maṅəna təbu, tan ikaṅ təbu juga kānugrahan denika, milu təkaniṅ tr̥ṇalatādi, saparək ikaṅ təbu milu kānugrahan, maṅkana taṅ vvaṅ makapravr̥ttiṅ dharma, artha, kāma, yaśa kasambi denika.

  
dyad 27: 
base text: 
 [27.1]kunaṅ ikaṅ vvaṅ gumavay ikaṅ śubhakarma, janmanyan saṅke riṅ svargga dlāha, lituhayu maguṇa, sujanma, sugih, mavīrya, phalaniṅ śubhakarmāvasāna tinəmunya.

  
dyad 28: 
base text: 
 [28.1]lavan ta vaneh, riṅ hələt, riṅ alas, riṅ priṅga, riṅ laya, salvirniṅ duhkhahetu, ri papraṅan kunəṅ, tar təka juga ikaṅ bhaya, ri saṅ dhārmika, apan ikaṅ śubhakarma rumakṣa sira. 

  
dyad 29: 
base text: 
 [29.1]lavan ta vaneh, ikaṅ strīratna anakbi rahayu, saṅsaṅan riṅ sinaṇḍaṅ, vruh ri saṅinakana riṅ jalu-jalu, lavan umah rahayu, makādi prāsādapr̥ṣṭha, upalakṣaṇa riṅ bhogopabhoga, mvaṅ anarghya vastrābharaṇādi, dr̥bya saṅ puṇyakārī ika kabeh.

  
dyad 30: 
base text: 
 [30.1]apan ikaṅ balakośavāhana, tuməkākən avaknya juga ya ri saṅ puṇyakarma, kadi kramaniṅ maṇḍūka, an parākəna avaknya riṅ sumur, mvaṅ ikaṅ manuk, an təkākəna avaknya riṅ talaga.

  
dyad 31: 
base text: 
 [31.1]mataṅnya deyanika saṅ meṅət, apagəh kadi tan kəneṅ pāti, lviraniran paṅarjana jñāna, artha, kunaṅ yan paṅarjana dharma, kadi katona rumaṅgut mastakanira, ta pva ikaṅ mr̥tyu denira, ahosanā palayvana juga sira.

  
dyad 32: 
base text: 
 [32.1]yan vruha kətikaṅ vvaṅ an nirantarāṅinte manuṅgaṅ ri mastakanya ikaṅ mr̥tyu, yaya tan hyunanya maṅana tuvi, ṅūni-ṅūni kagavayaniṅ adharma.

  
dyad 33: 
base text: 
 [33.1]mataṅnya deyaniṅ vvaṅ, pəṅpə̄ṅan ikaṅ kayauvanan, paṇḍəṅniṅ avak, sādhanākna ri kārjananiṅ dharma, artha, jñāna, kunaṅ apan tan paḍa kaśaktiniṅ atuha lavan rarai, dr̥ṣṭānta nahan yaṅ alalaṅ atuha, tlas ruməpa, marin alaṇḍəp ika.

  
dyad 34: 
base text: 
 [34.1]lavan ta vaneh, ikaṅ upaśaman, rarai kətikaṅ sinaṅgah upaśama, apan jātiṅ upaśama, yan katəkān tuha, ri kṣayaniṅ dhātu ṅke riṅ śarīra, nāṅ vāta, pitta, śleṣma.

  
dyad 35: 
base text: 
 [35.1]nihan parikramaniṅ dadi, kayauvanan, aṅgəh inantiniṅ kararayan, ikaṅ kayauvanan, si tuha, aṅgəh inantinika, katəmu pva si tuha, haneṅ kisapvaniṅ mr̥tyu ta ṅaranika, aparan tikaṅ aṅgəh inantinya, ṅhiṅ si pāti juga, mataṅnyan usə̄nakəna kagavayaniṅ dharmapravr̥tti.

  
dyad 36: 
base text: 
 [36.1]apan saṅ hyaṅ mr̥tyu ṅaranira, sarvavyādhi pinakasārathinira, nimittaniṅ hurip kṣaya, kṣaya pvaṅ hurip, təka taṅ pāti, mataṅnya hayva pramāda, usə̄nakəna jugaṅ śubhakarma, tumuntunakəna kita riṅ paran.

  
dyad 37: 
base text: 
 [37.1]mataṅnya pəṅpə̄ṅan vənaṅ ta, maṅken rarai ta pva kitan ləkasakəna agave dharmasādhana, apan anitya ikiṅ hurip, syapa kāri vruha ri təkaniṅ pāti, syapa maṅvruhana ri təkaniṅ pātinya vih.

  
dyad 38: 
base text: 
 [38.1]apanikaṅ kadaṅ-varga rakva, riṅ tunvan hiṅan ikan paṅatərakən, kunaṅ ikaṅ tumūt, sahāyanikaṅ dadi hyaṅ riṅ paran, gavenya śubhāśubha juga, mataṅnyan prihəna tikiṅ gave hayu, sahāyanta anuntunakəna ri pə̄na dlāha.

  
dyad 39: 
base text: 
 [39.1]lavan tattvanikaṅ kadaṅ ṅaranya, ri pātinta, kāri tikaṅ śarīra tan pamūlya, makāntaṅ timpalakəna, tan hana pahinya lavan varta viṅka, ya ta sinuṅkəman iṅ kadaṅta, irikaṅ sādhana, i vəkasan luṅhā tika malakaṅ, mataṅnyan prihən tikaṅ dharmasādhana, sahāyanta tuməkākəna kita riṅ bhukti muktipada.

  
dyad 40: 
base text: 
 [40.1]ṅhiṅ dharma kəta sākṣāt hayu, sākṣāt vibhava ṅaranya, ṅhiṅ ləbaniṅ manah, klānta riṅ panas tis, kta prasiddha tamba, prāyaścitta, pamaḍəm lara ṅaranya, ṅhiṅ samyagjñāna tuturta, ajinta, vruh ta riṅ tattva, paramārtha inak-ambək ṅaranya, ṅhiṅ ahiṅsā si tan pamāti-māti, si tan hana kakrodha, byaktaniṅ sukha ṅaranya.

  
dyad 41: 
base text: 
 [41.1]yan tuṅgala kəta saṅ hyaṅ āgama, tan saṅśaya ṅvaṅ irikaṅ sinaṅgah hayu, svargāpavargaphala, akveh mara sira, kapva dudū pakṣanira sovaṅ-sovaṅ, hetuniṅ vulaṅun, tan aṅgah riṅ aṅgəhakəna, hana riṅ guhāgahvara, sira saṅ hyaṅ hayu.

  
dyad 42: 
base text: 
 [42.1]mataṅnya bapa, hayva juga masampai riṅ vvaṅ matuha, lot atañāminta vinarah, riṅ kadi sira ta pva kita, apan ikaṅ dharma ṅaranya, paḍa lavan ulā, ri kapva tan kinaniścayan larinira, dadyan saka lor, dadyan saka kidul marikaṅ ulā.

  
dyad 43: 
base text: 
 [43.1]nyaṅ ujarakəna sakarəṅ, śruti ṅaranya saṅ hyaṅ caturveda, saṅ hyaṅ dharmaśāstra, smr̥ti ṅaranira, saṅ hyaṅ śruti, lavan saṅ hyaṅ smr̥ti, sira juga pramāṇākəna, tūtakəna vara-varahnira, riṅ asiṅ prayojana, yāvat maṅkana paripūrṇa haləp saṅ hyaṅ dharmapravr̥tti.

  
dyad 44: 
base text: 
 [44.1]apan saṅ hyaṅ veda ṅaranira, sira saṅkaniṅ caturvarṇa, sira tumiṅkah utpattinya, təka ri ācāranya, sovaṅ-sovaṅ, maṅkanaṅ rāt, maṅkanaṅ caturāśrama, caturāśrama ṅaran saṅ brahmacārī, gr̥hastha, vānaprastha, bhikṣuka, vastu huvus dadi, vastu səḍəṅ hana, vastu yāṅkən dadya kunəṅ, ika ta kabeh, saṅ hyaṅ veda saṅkanika.

  
dyad 45: 
base text: 
 [45.1]ndān saṅ hyaṅ veda, paripūrṇākəna sira, makasādhana saṅ hyaṅ itihāsa, saṅ hyaṅ purāṇa, apan atakut, saṅ hyaṅ veda riṅ akəḍik ajinya, liṅnira, kamuṅ hyaṅ, hayva tiki umarā ri kami, liṅnira maṅkana rakva atakut.

  
dyad 46: 
base text: 
 [46.1]kunaṅ keṅətakəna, sāsiṅ kājar de saṅ hyaṅ śruti, dharma ṅaranika, sakājar de saṅ hyaṅ smr̥ti kunəṅ, dharma ta ṅaranika, śiṣṭācāra kunəṅ, ācāranika saṅ śiṣṭa, dharma ta ṅaranika, śiṣṭa ṅaran saṅ satyavādī, saṅ āpta, saṅ patīrthan, saṅ panaḍahan upadeśa, saṅkṣepa ika katiga, dharma ṅaranira.

  
dyad 47: 
base text: 
 [47.1]kunaṅ deyanta, hana ya pravr̥tti, kapuhara deniṅ kāya, vāk, manah, ndātan panukhe ya ri kita, magave duhkha puhara hr̥droga, yatika tan ulahakənanta riṅ len, hayva tan harimbavā, ika gatinta maṅkana, yatika saṅkṣepaniṅ dharma ṅaranya, vyartha kadaməlaniṅ dharma yan maṅkana, līlāntat gavayakəna ya.

  
dyad 48: 
base text: 
 [48.1]kunaṅ sarvadāya, ika saṅ śiṣṭa, saṅ āpta, satyavādī, jitendriya ta sira, satyālaris duga-duga, niyata pasaṇḍan dharma solahnira, pravr̥ttinira, yatika tūtakənanta, katūtan ika, yatika dharmapravr̥tti ṅaranya. 

  
dyad 49: 
base text: 
 [49.1]kunəṅ saṅ hyaṅ dharma, mahas midər iṅ sahana, ndātan hana umaku sira, tan hanenakunira, tan sāpa juga si lavanikaṅ nahan-nahan, tātan pahi lavan anakniṅ strī lañji, ikaṅ tan kina vruhan bavanya, rūpaniṅ tan hana umaku yānak, tan hana inakunya bapa, ri vetnyan durlabha ikaṅ vvaṅ mulahakəna dharma kaliṅanika.

  
dyad 50: 
base text: 
 [50.1]mataṅnyat rəṅə̄ sarvadāya, paramārthaniṅ sinaṅgah dharma, tləs rinṅə̄nta cupvanantā ta ri hati, ikaṅ kadi liṅmami ṅūni vih, sāsiṅ tan kahyun yāvakta, yatika tan ulahakənanta riṅ len.

  
dyad 51: 
base text: 
 [51.1]kunaṅ ikaṅ vvaṅ pisaniṅun daməlakənaṅ dharmasādhana, hapa-hapaniṅ pari, vūkaniṅ antiga paḍanika, rūpaniṅ hana tan papakəna.

  
dyad 52: 
base text: 
 [52.1]apan purihnikaṅ pr̥thagjana, tan dharma, tan kāma, kasiddha denya, ṅhiṅ mātya donyan ahurip, doniṅ pātinya, ṅhiṅ janma muvah, ika taṅ pr̥thagjana maṅkana kramanya, tan hana pātinya iḍəpnika, tahā pih, tan hana pahinya lavan dukut, riṅ kapva pāti doniṅ janmanya, janma doniṅ pātinya.

  
dyad 53: 
base text: 
 [53.1]mvaṅ ikaṅ vvaṅ nindā riṅ dharmapravr̥tti, deniṅ puṅgunya, jənək ta ya riṅ adharmapravr̥tti, ikaṅ manūt-nūt iriya tuvi, niyata pamaṅguhanya lara.

  
dyad 54: 
base text: 
 [54.1]kunaṅ lvirnikaṅ mūdha, jənək riṅ adharma, antasnya sakeṅ niraya, maṅjanma ta ya tiryak-prāṇī, meṣa-mahiṣādi, bvatniṅ janmanya jəmah, maṅjanma ta ya riṅ nīca, kasakitan ta ya kinuñciṅ iṅ lara prihatin, tan təmuṅ sukha.

  
dyad 55: 
base text: 
 [55.1]mataṅnyan nihan juga ṅulaha, hana ya mās tan kavənaṅ rinampas, tan kavənaṅ inahal, tumūti pātinta, ikaṅ mās maṅkana kramanya, yatika prihən arjananta.

  
dyad 56: 
base text: 
 [56.1]yadyapin atyanta daridra kəta ṅvaṅ, mahuripa ta deniṅ tasyan, yan laṅgəṅ apagəh riṅ dharmapravr̥tti, hiḍəpən ta sugih jugāvakta, apan aṅhiṅ dharmapravr̥tti, mās maṇik saṅ sādhu ṅaranira, yatika prihən arjanan, yatika liṅmami mās maṇik tan kəna riṅ corabhayādi.

  
dyad 57: 
base text: 
 [57.1]lavan liṅmami, ika saṅ kevala tumuṅkulanaṅ dharmapravr̥tti, tātan panəmva upajīvananira, apa mataṅnya tar polih aṅasag, gaṅan, vvai, lvirniṅ sulabha təkvanan i harakanira.

  
dyad 58: 
base text: 
 [58.1]nihan keṅət, akveh mara sāmsam riṅ alas, maṅkana ikaṅ lvah riṅ alas, nirmalādaləm aho bañunya, kunaṅ suluhan ta saṅ hyaṅ niśākara, tātan padon kārjananiṅ vibhava, sugyan kālakṣepa.

  
dyad 59: 
base text: 
 [59.1]nihan taṅ ulaha, ri duvəganyan harohara hosana ṅvaṅ, i kagavayaniṅ dharmasādhana, sambina tikaṅ arthārjana riṅ antara saṅka pisan, kadi kramaniṅ ləmbu sḍəṅ mesi hanuṅan valakaṅnya, midər amatək riṅ savah, sinambinya aṅjaṅgut dukut, saparək kaparah ri lakunya, dadi ya tuṣṭa.

  
dyad 60: 
base text: 
 [60.1]lavan ta vaneh, atyanta riṅ gahana kəta saṅ hyaṅ dharma ṅaranira, paramasūkṣma, tan pahi lavan tapakniṅ ivak riṅ vvai, ndān pinet juga sira de saṅ paṇḍita, kə̄lan upaśamā pagvan, kotsāhan.

  
dyad 61:  [61.1]kāṇḍani caturvarṇa yājarakna sakarəṅ:
 
base text: 
 [61.2]brāhmaṇa ādiniṅ varṇa, tumūt kṣatriya, tumūt vaiśya, ika saṅ varṇa tiga, kapva dvijāti sira, dvijāti ṅaraniṅ piṅrva maṅjanma, apan ri sḍəṅniran brahmacārī gurukulavāsī, kinənan sira dīkṣābratasaṅskāra, kapiṅrvaniṅ janmanira tika, ri huvusnira kr̥tasaṅskāra, nahan mataṅnyan kapva dvijāti sira katiga, kunaṅ ikaṅ śūdra kapātniṅ varṇa, ekajāti saṅ kadi rasika, tan dadi kinənan bratasaṅskāra, tātan brahmacārī, maṅkana kāṇḍanikaṅ varṇa an pāt, ya ika caturvarṇa ṅaranya, tan hana kalimaniṅ varṇa ṅaranya.

  
dyad 62: 
base text: 
 [62.1]nyā dharma saṅ brāhmaṇa, maṅajya, mayajñā, maveh dānapuṇya, magələma atīrtha, amarahana, vikvaniṅ ayajñā, manaṅgapa dāna.

  
dyad 63: 
base text: 
 [63.1]nyaṅ brata saṅ brāhmaṇa, rva-vlas kvehnya, pratyekanya, dharma, satya, tapa, dama, vimatsaritva, hrīh, titikṣā, anasūyā, yajña, dāna, dhr̥ti, kṣamā, nahan, pratyekanyan rva-vlas, dharma, satya, pagvanya, tapa ṅaranya śarīrasaṅśoṣaṇa, kapanasaniṅ śarīra, piharan, kuraṅana viṣaya, dama ṅaranya upaśama deniṅ tuturnya, vimatsaritva ṅarani hayva īrṣyā, hrīh ṅaraniṅ iraṅ, vruha riṅ iraṅ vih, titikṣā ṅaraniṅ hayva gə̄ṅ krodha, anasūyā ṅaraniṅ hayva doṣagrāhī, yajña magləm amūjā, dāna, maveha dānapuṇya, dhr̥ti ṅaraniṅ manēb āhniṅ, kṣamā ṅaraniṅ kə̄lan, nahan brata saṅ brāhmaṇa.

  
dyad 64: 
base text: 
 [64.1]kunəṅ ulaha saṅ kṣatriya, umajya saṅ hyaṅ veda, nitya agnihotrā, magavayaṅ yajña, rumakṣaṅ rāt, huniṅa riṅ vadva, tka riṅ kulagotra, maveha dāna, yapvan maṅkana, svargapada antukanira dlāha.

  
dyad 65: 
base text: 
 [65.1]nihan ulaha saṅ vaiśya, maṅajya sira ri saṅ brāhmaṇa, ri saṅ kṣatriya kunəṅ, mvaṅ maveha dāna ri təkaniṅ dānakāla, riṅ śubhadivasa, dum-dumananira ta sakvehniṅ mamarāśraya ri sira, magələma amūjā riṅ saṅ hyaṅ tryagni, saṅ hyaṅ tryagni ṅaranira saṅ hyaṅ apuy tiga, pratyekanira, āhavanīya, gārhaspatya, citāgni, āhavanīya ṅaranira apuyniṅ asuruhan, rumatəṅ i pinaṅan, gārhaspatya ṅaranira apuyniṅ vinaraṅ, apan agni sākṣikā kramaniṅ vinaraṅ i kālaniṅ vivāha, citāgni ṅaranira apuyniṅ manunu śava, nahan ta saṅ hyaṅ tryagni ṅaranira, sira ta pūjān de saṅ vaiśya, ulahnira ika maṅkana, ya tuməkākən sira riṅ svarga dlāha.

  
dyad 66: 
base text: 
 [66.1]yapvan ulahaniṅ śūdra, bhaktya sumevā ri saṅ brāhmaṇa, ri saṅ kṣatriya, riṅ vaiśya, yathākrama juga, parituṣṭa saṅ təlun sinevakanya, hilaṅ ta pāpanya, siddha sakāryanya.

  
dyad 67: 
base text: 
 [67.1]hana pva maṅke kramanya, ratu vədi-vədi, brāhmaṇa sarvabhakṣa, vaiśya nirutsāha riṅ krayavikrayādikarma, śūdra aləməh sevaka riṅ saṅ trivarṇa, paṇḍita duśśīla, sujanma anasar riṅ maryādānya, brāhmaṇa tan satya, strī duṣṭa duśśīlā.

  
dyad 68: 
base text: 
 [68.1]vaneh, vānaprasthādi, sāvakaniṅ mataki-taki kamokṣan, tātan hilaṅ rāganya, masuruhan maphala ry avaknya, svārtha kevala vih, inahakən patīrthana, panəmvana vara-varah, ndān mūrkha, tan panolih sukhāvasāna, kaḍatvan tan paratu, gr̥hastha tan māsih riṅ anak, tan huniṅa riṅ rāt kunəṅ, samaṅkana lvirniṅ kavəlas-arəp, niyata vi panəmvanya hala.

  
dyad 69: 
base text: 
 [69.1]nyāṅ ulah pasādhāraṇan saṅ caturvarṇa, ārjava, si duga-duga bənər, ānr̥śaṅsya, tan nr̥śaṅsya, nr̥śaṅsya ṅaraniṅ ātmasukhapara, tan harimbavā ri laraniṅ len, yāvat mamuhara sukha ry avaknya, yatika nr̥śaṅsa ṅaranya, gatiniṅ tan maṅkana, ānr̥śaṅsya ṅaranika, dama, tumaṅguhana avaknya, indriyanigraha, humrəta indriya, nahan taṅ pravr̥tti pāt, pasādhāraṇan saṅ caturvarṇa, liṅ bhaṭāra manu.

  
dyad 70: 
base text: 
 [70.1]nihan təmən-təmən iṅ yogya kavaśākna, ahiṅsā, satya, si tan kira-kira kahalanniṅ sarvaprāṇī, si klana, si tan palə-paləh, saṅ makadr̥bya ika kabeh, sira prasiddhaniṅ sukha ṅaranira.

  
dyad 71: 
base text: 
 [71.1]apan yāvat si tan r̥ju, saṇḍānikaṅ pravr̥tti, niyata mr̥tyupada ika, tan paṅdadyakən kaləpasən, kunaṅ yan ārjava pagvan ikaṅ pravr̥tti, niyata brahmapada ika, mukti phala vih, maṅkana sarvadāyaniṅ hiḍəp, tan padon ikaṅ ujar adavā, ika ta pva vatvaniṅ hiḍəp.

  
dyad 72: 
base text: 
 [72.1]kunaṅ ikaṅ si tan nr̥śaṅsya, ya ika mukhyaniṅ dharma, yapvan si klan, prasiddhaniṅ kaśaktin ika, ika vruh ta amavāvakta, meṅəta ri savavanya, ṅuniveh vruh ta riṅ ātmatattva, ya ika paramārtha rahasyajñāna ṅaranya, kunaṅ vastuniṅ brata ṅaranya, si satya juga.

  
dyad 73: 
base text: 
 [73.1]nihan halaniṅ nr̥śaṅsa, tan kinonəṅan juga yan hana riṅ rāt, deniṅ vvaṅ adhama tuvi, tan kinahyunan ika, kadi kramanikaṅ vvaṅ sumiṅgahi rvi, sumur māti, apuy kunəṅ, maṅkana tikaṅ sarvajanan tumiṅhalakən ikaṅ vvaṅ nr̥śaṅsa.

  
dyad 74: 
base text: 
 [74.1]nihan kottamaniṅ dama, dama ṅaraniṅ kopaśaman, makahetu meṅət, vruhta mituturi manahta, yatika ləvih saṅkeṅ dāna, ikaṅ dāna ṅaranya, kīrtti lavan uccapada, phalanika, ndān sor ika deniṅ dama, apan ika saṅ dātā, dadi sira tan pakadr̥byaṅ dama, kataman krodhādi, kunaṅ saṅ makadr̥byaṅ dama, niyatanya tan vipatha sira apan atutur, mataṅnyan ləvih taṅ dama saṅkeṅ dāna.

  
dyad 75: 
base text: 
 [75.1]lavan ta vaneh, tan ikaṅ atələs vinasəhan śarīranya, kətikaṅ madyus ṅaranya, kunaṅ ikaṅ prasiddhādyus ṅaranya, ika saṅ makadr̥byaṅ dama juga, saṅ sinaṅgah dānta, si tikādyus liṅ saṅ paṇḍita, śuci riṅ vāhyābhyantara.

  
dyad 76: 
base text: 
 [76.1]nihan ta lakṣaṇaniṅ dānta, tar ləñōk, tan agiraṅ yan anəmu sukha, tan prihatin an katəkan duhkha, enak ta vruhnira riṅ tattva, vənaṅ ta sira tumaṅguh i manahnira apan pakadr̥byaṅ dama, sira ta dānta ṅaranira.

  
dyad 77: 
base text: 
 [77.1]nyaṅ pājara vaneh, indriya ikaṅ sinaṅgah svarganaraka, kramanya, yan kavaśa kahrətanya, ya ika sākṣāt svarga ṅaranya, yapvan tan kavaśa kahrətanya, sākṣāt naraka ika.

  
dyad 78: 
base text: 
 [78.1]phalaniṅ kahrətaniṅ indriya, nihan, kadīrghāyuṣan, ulah rahayu, pagəhniṅ yoga, kaśaktin, yaśa, dharma, artha, yatika katəmu ri kavaśaniṅ indriya.

  
dyad 79: 
base text: 
 [79.1]hana karmapatha ṅaranya, kahrətaniṅ indriya, sapuluh kvehnya, ulahakəna, kramanya, pravr̥ttyaniṅ manah sakarəṅ, tlu kvehnya, ulahaniṅ vāk, pāt, pravr̥ttyaniṅ kāya, tlu, piṇḍa sapuluh, pravr̥ttyaniṅ kāya, vāk, manah, keṅət.

  
dyad 80: 
base text: 
 [80.1]pravr̥ttyaniṅ manah rumuhun ajarakəna, tlu kvehnya, pratyekanya, si tan eṅin adəṅkya ri dr̥byaniṅ len, si tan krodha, riṅ sarvasattva, si mamituhva ri hananiṅ karmaphala, nahan taṅ tiga ulahaniṅ manah, kahrətaniṅ indriya ika.

  
dyad 81: 
base text: 
 [81.1]nyaṅ tan pravr̥ttyaniṅ vāk, pāt kvehnya, pratyekanya, ujar ahala, ujar aprəgas, ujar piśuna, ujar mithyā, nahan taṅ pāt siṅgahananiṅ vāk, tan ujarakna, tan aṅən-aṅənan, kojaranya.

  
dyad 82: 
base text: 
 [82.1]nihan yaṅ tan ulahakəna, sy amāti-māti maṅahal-ahal, si paradāra, nahan taṅ təlu tan ulahakəna riṅ asiṅ riṅ parihāsa, riṅ āpatkāla, ri paṅipyan tuvi siṅgahana jugeka.

  
dyad 83: 
base text: 
 [83.1]apan ikaṅ kinatahvan ikaṅ vvaṅ, kolahanya, kāṅən-aṅənanya, kocapanya, ya juga bvat umalap ikaṅ vvaṅ, jnək katahvan irika vih, mataṅnyan ikaṅ hayu atika ṅabhyāsan, riṅ kāya, vāk, manah.

  
dyad 84: 
base text: 
 [84.1]huvusnyan, durlabha ikaṅ saguṇa, riṅ kāya, vāk, manah, hana pva māṅkana, sira vəkasniṅ durlabha, tan māṅkanya juga siran pinakevəh.

  
dyad 85: 
base text: 
 [85.1]kunaṅ saṅkṣepanya, manah nimittaniṅ niścayajñāna, dadi pvaṅ niścayajñāna, luməkas taṅ ojar, lumkas taṅ mapravr̥tti, mataṅnyan manah ṅaranika pradhānan maṅkana.

  
dyad 86: 
base text: 
 [86.1]apan ikaṅ manah ṅaranya, ya ika vitniṅ indriya, mapravr̥tti ta ya riṅ śubhāśubhakarma, mataṅnyan ikaṅ manah juga prihən kahrətanya sakarəṅ.

  
dyad 87: 
base text: 
 [87.1]nihan ta kramanikaṅ manah, bhrānta luṅhā svabhāvanya, akveh inaṅən-aṅanya, dadi prārthana, dadi saṅśaya, pinakāvaknya, hana pva vvaṅ ikaṅ vənaṅ humrət manah, sira tika maṅgah amaṅgih sukha, maṅke riṅ paraloka vaneh.

  
dyad 88: 
base text: 
 [88.1]lavan tattvanikiṅ manah, nyaṅ mata vuvusənta, naṅ mulat riṅ sarvavastu, manah juga sahāyaniṅ mata nikān vulat, kunaṅ yan vyākula manahnya, tan ilu sumahāyeṅ mata, mulata tovi irikaṅ vastu, tan katon juga ya denika, apan manah ikaṅ vavarəṅə̄ ṅaranya, hiṅanyan pradhānaṅ manah kaliṅanika.

  
dyad 89: 
base text: 
 [89.1]nihan mara keṅətanta, hana ya avayavaniṅ strī, tan yogya vuvusən pradeśanya, rinahasya vih, mvaṅ hana ta kani atləs haṅuruvak, ika taṅ rinahasyanyaṅ strī, lavan ikaṅ kani, ndya pahinika, yan iṅət-iṅətən, ndān kabañcana jugaṅ vvaṅ denika, sumaṅgah ya dudū, makahetu vikalpaniṅ manah, hiṅanyan manah ikaṅ pradhāna ṅaranya.

  
dyad 90: 
base text: 
 [90.1]lavan vaneh, hana ya mukhāsava ṅaranya, madya, matahapan, tutuk asilih, maṅkana rakva kvamanika saṅ kāmī mvaṅ kāminī, yan dələ̄un, tan hana bhedanya lavan ilu, ya mukhāsava, ndān yan ilu paṅaraniṅ vvaṅ, elik ajəjəb ya, yapvan mukhāsava paṅaranya, harṣa ya, takarin umañcana avaknya, makasādhana ṅaran karikaṅ vvaṅ, an maṅkana, ikaṅ ṅaran gavenikaṅ vvaṅ ika, hiṅanyan aglis ikaṅ manah kaliṅanika.

  
dyad 91: 
base text: 
 [91.1]tonən vaneh, tuṅgala tuvi ikaṅ vastu, dudū juga āgrahaniṅ savvaṅ-savvaṅ irika, vyaktinya, nāṅ susuniṅ ibu, dudū āptinikaṅ anak, an monəṅiṅ ibu, lavan āptinikaṅ bapa, hiṅanyan manah magave bheda.

  
dyad 92: 
base text: 
 [92.1]nyaṅ dr̥ṣṭānta vaneh, nahan saṅ bhikṣuka brata parivrājaka, nahan yaṅ kāmuka, vvaṅ gə̄ṅ rāga sakta riṅ strī, nahan taṅ śr̥gāla, ika ta katiga, ya ta mulat iṅ strī, rahayu sasiki kapva dudū hāptinika katiga, vaṅke liṅ saṅ parivrājaka, apan eṅət riṅ anityatattva, liṅnikaṅ kāmuka strī, tka sih iki, kunaṅ liṅnikaṅ śr̥gāla, vastu surasa bhakṣya iki, arah vetnyan vikalpaniṅ manah tinūtniṅ vastubheda.

  
dyad 93: 
base text: 
 [93.1]lavan vaneh, eṅət juga kita, an śuddhiniṅ manah, nikaṅ vvaṅ tinūtniṅ pravr̥ttinya, riṅ asiṅ vastu, vyaktinya, nahan yaṅ bapa humarək i strīnya, muvah hinarəkanya ta anaknya, ndān dudū juga āptinyan ikānarəki ika kalih, āptinyan kapva harṣāndəlanya, hiṅanyan, manah kāraṇa riṅ kriyābheda.

  
dyad 94: 
base text: 
 [94.1]hana ta maṅke kramanya, eṅin ri dr̥byaniṅ len, madəṅki ri sukhanya, ikaṅ vvaṅ maṅkana, yatika pisaniṅun, təmvaṅ sukha maṅke, riṅ paraloka tuvi, mataṅnyan aryakna ika, de saṅ mahyun laṅgəṅ anəmvaṅ sukha.

  
dyad 95: 
base text: 
 [95.1]nyāyeki kadeyāknaniṅ vvaṅ, ikaṅ buddhi māsih riṅ sarvaprāṇī, yatika pagəhakna, hayva ta dəṅki, havya ta iṅin, hayva ta humayam-ayam ikaṅ vastu tan hana, vastu tan yukti kunəṅ, hayva ika inaṅən-aṅən.

  
dyad 96: 
base text: 
 [96.1]mataṅnya hrətən talyana, pagəhakna ta pva ikaṅ pañcendriya, lavan manah, hayva vineh mambahaṅ hinila-hila, vastu inupət, vastu durlabha, vastu tan panukheriṅ avasāna kunəṅ.

  
dyad 97: 
base text: 
 [97.1]ikaṅ vvaṅ īrṣyā ri paḍanya janma tumon māsnya, rūpanya, vīryanya, kasujanmanya, sukhanya, kasubhaganya, kāləmanya, ya ta amuhara īrṣyā iriya, ikaṅ vvaṅ maṅkana kramanya, yatika prasiddhaniṅ saṅsāra ṅaranya, karakət laranya tan patamban.

  
dyad 98: 
base text: 
 [98.1]nihan taṅ keṅət, ikiṅ sarvabhāva tka riṅ martyaloka, saṅ kṣamāvān makanu ika, kṣamāvān ṅaranira, saṅ klan upaśama, ika riṅ paraloka tuvi, hanunira tika apayāpan maṅke inastuti, pinūjā tinakvaṅan, sira deniṅ rāt, riṅ paraloka, uccapada katəmu denira.

  
dyad 99: 
base text: 
 [99.1]saṅkṣepanya, kṣamā ikaṅ paramārthaniṅ pinakadr̥bya, pinakamās-maṇiknika saṅ vənaṅ lumage śaktiniṅ indriya, nora luməvihana haləpnya, aṅhiṅ ya vəkasniṅ pathya, pathya ṅaraniṅ pathādānapetah, tan panasar saṅke mārga yukti, maṅgah sādhana asiṅ parana, tan apilih riṅ kāla.

  
dyad 100: 
base text: 
 [100.1]apan ya tan hana saṅ kṣamāvān, saṅ kṣamāvān ṅaranira, tan pahi lavan saṅ hyaṅ pr̥thivī, riṅ kapva klan, an maṅkana, tan hana niyataniṅ pamitran, krodhātmaka avakiṅ sarvabhāva, kapva tātukar niyatanya.

  
dyad 101: 
base text: 
 [101.1]hana pva sira vənaṅ maniṅgalakən krodha, makasādhanaṅ kṣamā, kadi kramaniṅ ulān tiṅgalakən limuṅsuṅanya, ri kapva tan valuyakna muvah, ika saṅ maṅkana sira tika mahābuddhi ṅaranira, maṅgah sinaṅgah vvaṅ.

  
dyad 102: 
base text: 
 [102.1]katuhvan, apan yadyapi vnaṅa ikaṅ vvaṅ ri musuhnya, tan kavadhan pātyana śatrunya, asiṅ kakrodhanya, sadavāni huripnya tah yan tūtakna gləṅnya tuvi, yaya juga tan həntyani musuhnika, kunəṅ prasiddhaniṅ tan pamusuh, saṅ vənaṅ humrət krodhanira juga.

  
dyad 103: 
base text: 
 [103.1]nyaṅ saṅ kiriman, hana ya ininum saṅ paṇḍita, maṅdani panas amuhara ṅəlu, tan lara iki pih, maṅilaṅakən yaśāpuhara pāpa tapva ya, tan ininum iki deniṅ sāmānyajana, saṅ uttamapuruṣa juga sira vənaṅ minum, sira tuhun śakti kaliṅanya, krodha ika maṅkana kramanya, yatika inumənta, kavaśāknanta sāktinya, rapvan, tmuṅ kopaśaman.

  
dyad 104: 
base text: 
 [104.1]apayapan ikaṅ vvaṅ opaśama, tan pahi lavan avaknya ta pva ikaṅ sarvabhāva liṅnya arah harimbava, tātan paṅḍaṇḍa, tan kataman krodha, ya ika vyaktiniṅ sarvasukha, apan maṅken tmuṅ sukha, riṅ paraloka sukha tah tinmunya.

  
dyad 105: 
base text: 
 [105.1]kunaṅ ikaṅ vvaṅ aṅgə̄ṅ tukar, sadākālāduhkha ika saparanya, solahnya, riṅ paturvan tuvi, makanimitta, tan aṅgəhni hatinya, kadi kramaniṅ aturu riṅ umah mesi sarpa.

  
dyad 106: 
base text: 
 [106.1]samaṅke mara tan enak turunya, pratyekanya, vvaṅ alara, vvaṅ atakut, vvaṅ hana kagləṅnya, vvaṅ umaṅən-aṅən sakāryanya, vvaṅ sarāga kunaṅ.

  
dyad 107: 
base text: 
 [107.1]saṅkṣepanya, ləvih ikaṅ vvaṅ maṅavaśākna krodha, saṅke kinavaśākniṅ krodha, mon pakaləvih juga anugrahaṇa vīryādi tuvi, maṅkana ikaṅ klan, ləvih ika saṅkeṅ tan klan, yadyapin maṅkana kaləvihnya, maṅkana mānuṣajanma, ləvih jugeka saṅkeṅ tan mānuṣa, mon ləvih riṅ bhogopabhogādi, maṅkana saṅ paṇḍita, ləvih sira saṅkeṅ tan paṇḍita, yadyapin samr̥dhya riṅ dhanadhānyādi.

  
dyad 108: 
base text: 
 [108.1]apan ikaṅ vvaṅ kakavaśā deniṅ krodhanya, salvirniṅ pinūjākənya, sāvakaniṅ pavehnya dāna, salvirniṅ tapanya, salvirniṅ hinomakənya, ika ta kabeh bhaṭāra yama sira umalap phalanika, tan paphala iriya, tvas ṅhel, mataṅnyat kavaśākna taṅ krodha.

  
dyad 109: 
base text: 
 [109.1]nihan taṅ kayatnākna, ikaṅ tapa rakṣan, makasādhana kapaḍəmaniṅ krodha ika, kunəṅ hyaṅ śrī, paḍəmniṅ īrṣyā paṅrakṣa ri sira, kunəṅ saṅ hyaṅ aji, paḍəmniṅ ahaṅkāra mvaṅ avamāna paṅrakṣa ri sira, yapvan karakṣanyāvakta, si tan pramāda sādhana irika.

  
dyad 110: 
base text: 
 [110.1]lavan ta vaneh, ikiṅ krodha sinaṅgah mr̥tyu ṅaranya, maṅkana ikiṅ tr̥ṣṇā, ya ika lvah vaitariṇī ṅaranya, atyanta bībhatsa, durgama tovi, atyanta riṅ tīs, atyanta riṅ panas vvainya, ikiṅ tr̥ṣṇā ta vastuniṅ vaitariṇī ṅaranya, kunəṅ saṅ hyaṅ aji, saṅ hyaṅ rahasyajñāna, sira ləmbu mamətvakən sakahyun, kunaṅ ikaṅ kasantoṣan, ya ika nandanavana ṅaranya, taman riṅ indraloka, ikaṅ nandanavana ṅaranya, atyanta ri konaṅ-unaṅ.

  
dyad 111: 
base text: 
 [111.1]kunaṅ ikaṅ vvaṅ kakavaśā deniṅ krodhanya, niyata gumave ulah pāpa, makāntaṅ vənaṅ amātyani guru, vənaṅ ta ya tumiraskāra saṅ sādhu, tumke sira paruṣavacana.

  
dyad 112: 
base text: 
 [112.1]lavan lvirniṅ kakavaśā deniṅ krodha, tan vruh juga ya ri salah-knaniṅ ujar, tātan vruh ya riṅ ulah laraṅan, lavan adharma, vənaṅ umujarakən ikaṅ tan yukti vuvusakna.

  
dyad 113: 
base text: 
 [113.1]paramārthanikaṅ krodha ṅaranya, musuh ṅke riṅ śarīra juga ya, hana pva sira tumiṅgalakən ikaṅ krodha, sira ta kinatvaṅan, inaləm, pinūjā an haneṅ rāt.

  
dyad 114: 
base text: 
 [114.1]riṅ maṅke taṅ krodha prihan tmən kahrətanya, lvirnya, riṅ devatā, riṅ saṅ prabhu, riṅ saṅ brāhmaṇa, riṅ rare kunaṅ, ikaṅ sḍəṅ muṇḍu, riṅ vvaṅ atuha kunaṅ, irikaṁ tlas lilu, vvaṅ alara kunaṅ, i samaṅkana ikaṅ krodha prihən tmən kahrətanya.

  
dyad 115: 
base text: 
 [115.1]lavan vaneh, ika saṅ klan riṅ panas-tīs, riṅ kasiddhaniṅ dharma, artha, klan ta sira ri hala-hayuniṅ ujar, katəmu ta paḍəmniṅ krodha denira, makanimitta kadhīranira, kākarṣaṇa ikaṅ loka denira.

  
dyad 116: 
base text: 
 [116.1]nihan ta prakāraniṅ aryakna, lvirnya, si tan pamituhu ri hananiṅ paraloka, lavan phalaniṅ śubhāśubhakarma, kanindān saṅ hyaṅ veda, kanindāniṅ devatā, īrṣyā, si pūjyan māvak, si ahaṅkāra, krodha, panas-bhāra, rəṅə̄-rəṅə̄n, samaṅkanaṅ aryakna, dohakna saṅkeṅ manah.

  
dyad 117: 
base text: 
 [117.1]yadyapin saṅśayā ktaṅ vvaṅ ri hananiṅ paraloka, mvaṅ phalaniṅ śubhāśubhakarma, tathāpin maṅkana, aryakna juga ikaṅ aśubhakarma, liṅ saṅ hyaṅ āgama, siṅgahana ikaṅ karma senuhutakən saṅ paṇḍita, ləñoka pva rakva saṅ paṇḍita, advā saṅ hyaṅ āgama, ri hananiṅ svarganaraka, tan paphala ikaṅ śubhāśubhakarma, tan hana tah kocivaniṅ umituhu varah saṅ paṇḍita, sumiṅgahanaṅ aśubhapravr̥tti liṅ saṅ hyaṅ āgama, apagəh pva saṅ hyaṅ āgama, niyata maphalaniṅ śubhāśubhakarma, ndah hilaṅ nāstikāvas, kakləman ya riṅ niraya.

  
dyad 118: 
base text: 
 [118.1]tan pratyakṣa kta paṅavruh saṅ paṇḍita ri hananiṅ paraloka, svarganaraka, kunəṅ apan apagəh saṅ hyaṅ āgama pinramāṇāknira, mataṅnyan pratyakṣa lvirniṅ vruhnira.

  
dyad 119: 
base text: 
 [119.1]lavan ta vaneh, yan tan pramāṇākna varah saṅ hyaṅ veda, tan pituhun varah saṅ hyaṅ dharmaśāstra kunəṅ, mvaṅ tan tūtakna pakṣa saṅ hyaṅ āgama, niyata hilaṅniṅ ātma, punarbhāva valuy-valuy riṅ saṅsāra.

  
dyad 120: 
base text: 
 [120.1]hana mara vvaṅ nāstika, tan pamituhu ri hananiṅ śubhāśubhakarmaphala, umambah ikaṅ senuhutakən saṅ hyaṅ āgama, yadyapin asəgəha ya ri kita tuvi, dohana juga ya, hayva kita təṅən iriya, apan tan hana pahinya lavan aṅin adrəs ri piṅgiriṅ lvah, rūpaniṅ basa manūb anibākəna, hanan kadi ləbu mələk rūpaniṅ niyata malit anamāla.

   
dyad 121: 
base text: 
 [121.1]apan ikaṅ vvaṅ nāstika, vvaṅ niṣtriya kunaṅ, niṣkriya ṅaraniṅ vvaṅ tan paniddhākən trivarga, vvaṅ tan pamisiṅgih rasa saṅ hyaṅ āgama, vara-varaḥ saṅ guru kunəṅ, vvaṅ hiṅsaka pravr̥tti kunəṅ, vvaṅ durācāra kunəṅ, ika ta vvaṅ maṅkana kramanya, ya ika māti ṅaranya.

  
dyad 122: 
base text: 
 [122.1]nihan ta krama nikaṅ nāstika, kevalāvaknya juga iniṅunya, yatna ri vrəddhyaniṅ rah dagiṅnya, dāsiṅ pravr̥tti maphala maṅke linkasakanya, kunaṅ ikaṅ pravr̥tti maphala svarggāvavargga dlāha, aturu ya irika, tan vava rəṅəh vih.

  
dyad 123: 
base text: 
 [123.1]kunaṅ liṅmami, rva ikaṅ ulah nimittaniṅ vvaṅ inastuti, lvirnya, ikaṅ pisaniṅu mujarannaṅ paruṣavacana, ikaṅ pisaniṅu kumirakiraṅ ulah tanyukti kunaṅ, samaṅkana ikaṅ vvaṅ pinūjin haneṅ rāt.

  
dyad 124: 
base text: 
 [124.1]ika taṅ ujarakəna, rahayva ta ya, hayva ta vinistārākən, hayva hyun-hyun kavarjana aṅucap, apan ikaṅ ujar yan jambat, hanaṅ harṣa, hana ilik pinuharanya, tan rahayu ta ṅaranika.

  
dyad 125: 
base text: 
 [125.1]apan ikaṅ ujar yan rahayu, rahayu ta kojaranya, tan tuṅgal ikaṅ sukha kapuhara denya, yadyapin rahayu tovi, yatan rahayu kojaranya, irikaṅ umujarakənya tuvi, pvan pamuhara lara.

  
dyad 126: 
base text: 
 [126.1]ikaṅ ujar ahal tan pahi lavan hru, soṅkabnya sakatəmpuhan denya juga alara, rəsəp ri hati, tātan kneṅ paṅan turu ri rahina vəṅi ikaṅ vvaṅ denya, mataṅnyat tan inujarakən ika de saṅ dhīra puruṣa, saṅa ahniṅ mānəb manahnira. 

  
dyad 127: 
base text: 
 [127.1]nihan ta denyāṅlare, rəsəp riṅ prāṇa, susuk ri hati, təkeṅ tahulan, mataṅnyan aryakəna ika de saṅ dhārmika.

  
dyad 128: 
base text: 
 [128.1]apan ikaṅ alas, binabad pinaharadin, tumuvuh niyatanika pūrṇa muvah, kunaṅ ikaṅ manah linaraniṅ ujar alarāhala, tan tuvuh ika, kaliṅanya, tan panuvuhakən buddhiṅ ujar ahala.

  
dyad 129: 
base text: 
 [129.1]nyaṅ inilagakən, hana vvaṅ vikāra, kuraṅ ləvih avayavanya, tan vruh maṅaji kunaṅ, vvaṅ durbhāga, durbala inupət kunaṅ, vvaṅ ahala, vvaṅ tan pamās, vvaṅ mūḍha, vvaṅ vədi-vədi kunaṅ, yatika tan tiraskārān tanuyan, pāvakniṅ pāruṣya aṅujar maṅkana.

  
dyad 130: 
base text: 
 [130.1]mataṅnyan maṅke saṅ mahāpaṅḍita, saṅ makabrataṅ kasatyan, tan paṅuman-uman, tan pagavai paiśunya, tan paṅupat, ṅuniveh tan mr̥ṣāvāda, yatna juga sira amihəri ujarnira, rumakṣa halaniṅ len.

  
dyad 131: 
base text: 
 [131.1]kunaṅ ikaṅ vvaṅ maṅke kramanya, yan ri harəp yan paṅaləm, aṅupət yan ri vuri, ya ika crol ṅaranya, n haneṅ rāt, dūran təmvaṅ hayu riṅ ihatra paratra.

  
dyad 132: 
base text: 
 [132.1]mataṅnyat tan ujarakəna juga kopətan iṅ len, tan rəṅən, tukupanaṅ taliṅa, mūra kunəṅ.

  
dyad 133: 
base text: 
 [133.1]ikaṅ vvaṅ nāstika tuvi, atakut juga ya riṅ vvaṅ mithya, vvaṅ gə̄ṅ krodha, katuhvan apa tan pahi mvaṅ sarpa ikaṅ vvaṅ maṅkana, hayva ta vinuvus saṅ dhārmika.

  
dyad 134: 
base text: 
 [134.1]tan madoh marikaṅ viṣa, mvaṅ amr̥ta, ṅke riṅ śarīra kahananya, kramanya, yan apuṅguṅ ikaṅ vvaṅ jənək riṅ adharma, viṣa katəmu denya, yapvan atəguh riṅ kasatyan, mapagəh riṅ dharma, katəmuṅ amṛta.

  
dyad 135: 
base text: 
 [135.1]nihan ta kottaman iṅ kasatyan, nāṅ yajña, nāṅ dāna, nāṅ brata, kapva vənaṅ ika maṅəntasakən, sor tika deniṅ kasatyan, riṅ kapva aṅəntasakən.

  
dyad 136: 
base text: 
 [136.1]yan riṅ janma mānuṣa, brāhmaṇa sira ləvih, kunəṅ yan riṅ teja, saṅ hyaṅ āditya sira ləvih, yan riṅ avayava, nāṅ pāṇipādādi, hulu ikaṅ viśeṣa, yapvan riṅ dharma, ṅhiṅ kasatyan viśeṣa.

  
dyad 137: 
base text: 
 [137.1]hana ta vvaṅ ujar makaphala laraniṅ para, umakusāra siddhaniṅ kāryaniṅ para kunaṅ, ndān mithyā ya, ikaṅ vvaṅ maṅkana kramanya, tan atakut riṅ naraka ika, ta kārin pagavayakən avaknya kapāpan ṅaranika, apan ikaṅ para prasiddhaniṅ mukti kapāpanya, saṅkṣepanika, tan ujarakənaṅ ujar maṅkana.

  
dyad 138: 
base text: 
 [138.1]kunəṅ lvir iṅujarakəna nihan, satya ta ya, hayva ta ya makāvak hiṅsā, hayva makāvak upət, hitāvasāna ta ya, hayva ta pāruṣya, hayva kasəlatan gləṅ, hayva nr̥śaṅsa, hayva paiśunya, maṅkana lvirniṅ tan yogya ujarakəna.

  
dyad 139: 
base text: 
 [139.1]nihan lakṣaṇaniṅ satya, hana ya tinañan tātan pavuni, mājar ta ya, yathābhūta, torasi ikaṅ sakavruḥnya, pravr̥ttinya ikaṅ maṅkana, yatika lakṣaṇaniṅ kasatyan.

  
dyad 140: 
base text: 
 [140.1]kunəṅ paramārthanya nihan, tan ikaṅ ujar advā kətikaṅ mithyā ṅaranya, tan ikaṅ si tuhu satya ṅaranya, kunəṅ prasiddhanya, mon mithyā ikaṅ ujar, təhər maṅde hita juga, magave sukhāvasāna riṅ sarvabhāva, ya satya ṅaranika, mon yathābhūta tovi, yan tan paṅde sukhāvasāna riṅ sarvabhāva, ya satya ṅaranika, mon yathābhūta tovi, yatan paṅde sukhāvasāna riṅ sarvabhūta, mithyā ṅaranika.

  
dyad 141: 
base text: 
 [141.1]mataṅnyan prihən tikaṅ bhūtahita, hayva tan māsih riṅ sarvaprāṇī, apan ikaṅ prāṇa ṅaranya, ya ika nimittaniṅ kapagəhan ikaṅ caturvarga, nāṅ dharma, artha, kāma, mokṣa, hana pva maṅilaṅakən prāṇa, ndya ta tan hilaṅ denika, maṅkana ikaṅ rumakṣa riṅ bhūtahita, ya ta mamagəhakən caturvarga ṅaranya, abhūtahita ṅaranikaṅ tan karakṣa denya.

  
dyad 142: 
base text: 
 [142.1]apan ikaṅ vvaṅ nahat ri huripnya, apa nimitta nikan paṅhilaṅakən prāṇaniṅ len, ika tātan harimbavā kəta ya, ikaṅ sanukhanaryavaknya, ya ta aṅen-aṅenənya, riṅ len.

  
dyad 143: 
base text: 
 [143.1]lavan ya vaneh, ikaṅ śarīra ṅaranya, anitya pinakasvabhāvanya, tan lanā, apan ri pātinya, tan pamūlya ya, mastakanya tuvi linaṅkahaniṅ śr̥gāla, an maṅkana tattvanya, aparan ta rakva ya, iṅuni makasādhanaṅ parapīḍā, ndya ta yogyanika.

  
dyad 144: 
base text: 
 [144.1]nihan marāvasthānikiṅ śarīra, pilih hulər, pilih havu, pilih purīṣa təmahanya, an maṅkana, rakṣanta rakva ya iṅun, makasādhanaṅ parapīḍā, apa ta nimittanya.

  
dyad 145: 
base text: 
 [145.1]saṅkṣepanya, bhūtahita tikaṅ ulaha, apan ikaṅ vvaṅ lumaku, aluṅguh, ataṅhi, maturu kunəṅ, ndātan pakaphalaṅ bhūtahita, tan hana pahiniṅ pravr̥ttinya lavan ulah iṅ paśu.

  
dyad 146: 
base text: 
 [146.1]nihan pājara sakarəṅ nāṅ kidaṅ, sakatuṅgal denika mānak, kunaṅ ikaṅ śr̥gāla, mānak ika sakapitu nəm, kaliṅanika, riṅ nəm pitu, tan ahurip ika kabeh, apan ikaṅ amaṅan, upalakṣaṇa riṅ makārya riṅ hala, ya ika kagə̄ṅaniṅ vighka, kunaṅ ikaṅ pinaṅan, salvirniṅ kinārya riṅ hala, taha ika.

  
dyad 147: 
base text: 
 [147.1]hana mara vvaṅ maṅke kramanya, tapvan pagave parikleśa riṅ prāṇī, tan paṅapusi, tan pamāti, kevala sānukana riṅ prāṇī tapva ginavenya, ya ika sinaṅgah amaṅgih paramasukha ṅaranya.

  
dyad 148: 
base text: 
 [148.1]kunəṅ phalanya nihan, ikaṅ vvaṅ tan pamāti-mātin, haneṅ rāt, senaṅən-aṅənya, sapinaranya, sakahyunya yatika sulabha katəmu denya, tanulihnya kasakitan.

  
dyad 149: 
base text: 
 [149.1]kaliṅanya, yan kalituhayvan sādhyanta, paripūrṇa marya vikāra kunəṅ, kadīrghāyuṣan kunəṅ, athavā kaprajñān, kaśūran, kaśaktin, tutur laṅgəṅ kunəṅ, ikaṅ hiṅsāpravr̥tti hayva ginavayakən.

  
dyad 150: 
base text: 
 [150.1]lavan vaneh, ikaṅ vvaṅ umehakəniṅ abhaya, abhaya ṅaranya, tayaniṅ vədi, ya ta vinehakənya riṅ sarvabhāva, vetniṅ gə̄ṅnyāsihnya, sinuval riṅ abhaya ika, deniṅ sarvabhāva, riṅ ihatra paratra.

  
dyad 151: 
base text: 
 [151.1]apan ikaṅ dānapuṇya riṅ sarvabhāva, lavan māsihapuṇya hurip riṅ prāṇī sasiki, yan tahilan gati nika kālih, ləvih tmən rakva bhāranikaṅ puṇya hurup riṅ prāṇī sasiki.

  
dyad 152: 
base text: 
 [152.1]apan tan hana ləviha saṅkeṅ prāṇa ṅaranya, ṅhiṅ hurip mūlya riṅ triloka, mataṅnyan māsiha juga ṅvaṅ, sāsih niṅvaṅ māvak, maṅkana asihaniṅvaṅ riṅ len. 

  
dyad 153: 
base text: 
 [153.1]hana maṅke kramanya, tan kataman krodha, apagəh riṅ kasatyan, tātan pamāti-māti, tan doṣagrāhī, tuvi śuddhācāra, samaṅkana kramanira, kadīrghāyuṣan pinaṅguḥnira dlāha, adyāpi maṅke tuvi.

  
dyad 154: 
base text: 
 [154.1]kunəṅ tikaṅ vvaṅ maṅke kramanya, maṅjanma riṅ vvaṅ kaśmala, vyādhi ta ya, durācāra, hiṅsāpravr̥tti, alpāyuṣa, dumeh ya maṅkana, krurakarmma ṅūni riṅ pūrvva janmanya kaliṅanika.

  
dyad 155: 
base text: 
 [155.1]yapvan maṅke kramanikaṅ vvaṅ, aṅalap māsniṅ mamās, makapaṅhaḍa kaśaktinya, kvehniṅ hambanya, tātan māsnika juga inalapnika, apa pva dharma, artha, kāma, nika milu kālap denika.

  
dyad 156: 
base text: 
 [156.1]kunaṅ ika vvaṅ tapvan hana pva inalapnya, dr̥byaniṅ asiṅ-asiṅ, ya ika vastuniṅ tan hana katakutnya, līlāsiṅ saparanya, kunaṅ ikaṅ maliṅ ṅaranya, sakvanyan sarvasaṅśaya iriya, nihan paḍanya kadi kramaniṅ mr̥ga mara riṅ grāma.

  
dyad 157: 
base text: 
 [157.1]təlu tikaṅ prasiddha dr̥bya, mās maṇik ṅaranya, liṅ saṅ paṅḍita, pratyekanya, si tan mahyun mamātya-mātyani, si tan drohi, si mujarakənaṅ satya, nahan taṅ dr̥bya vastuniṅ mūlya, liṅ saṅ mahāpuruṣa.

  
dyad 158: 
base text: 
[158.1]apan ikaṅ ulah manuluṅ riṅ kadaṅvargga, katəkan lara prihati, yaniṅ mitra kunəṅ, an riṅ mamarāśraya, ya ika krəpā ṅaranya, vəkasiṅ inuttama ika.

  
dyad 159: 
base text: 
 [159.1]ikaṅ kaparadārān, sarvadāni tan ulahakna ika, hayva aṅulalakən asiṅ amuhara alpāyuṣa.

  
dyad 160: 
base text: 
 [160.1]ya ta mataṅnya, saṅ prājña, saṅ suśīla, saṅ vruh riṅ parijñāna, saṅ ahyun dirghyāyuṣa, tar lamba-lambān juga sira, maṅən-aṅənaṅ kaparadārān.

  
dyad 161: 
base text: 
 [161.1]lavan ta vih ikaṅ sukhaniṅ aharas mvaṅ strīniṅ vaṅ, yatah katəmu irikaṅ parastrī, tan pahi vih denyāgave vañcana tah, maṅkana riṅ avasāna visih, yaya tah niyatanika tan pahi, maṅkana pva ya, apa ta phalaniṅ parastrīn keṅinakəna.

  
dyad 162: 
base text: 
 [162.1]mataṅnyan nihan kadāyakənaniṅ vvaṅ, tan vāk, kāya, manah, kavarjanā, makolahaṅ aśubhakarma, apan ikaṅ vvaṅ mulahakən ikaṅ hayu, hayu tinəmunya, yapvan hala pinakolahnya, hala tinəmunya.

  
dyad 163: 
base text: 
 [163.1]ikaṅ kapātyaniṅ sarvabhāva, hayva jugenulahakən, makadādhanaṅ trikāya, nāṅ kāya, vāk, manah, kunaṅ prihən ya riṅ trikāya, anugraha lavan dāna juga, apan ya ika śīla ṅaranya, liṅ saṅ paṇḍita.

  
dyad 164: 
base text: 
 [164.1]apan ikaṅ dharma, satya, maryādāyukti, kaśaktin, śrī, kinaniścayan ika, śīla hetunyan hana.

  
dyad 165: 
base text: 
 [165.1]apan ikaṅ tribhuvana tuvi, kinaniścayakən ikān alaha, kakavaśa vih, denika saṅ apagəh riṅ śīlayukti, apan tan hana tan katəkan denika saṅ suśīla.

  
dyad 166: 
base text: 
 [166.1]śīla kətikaṅ pradhāna riṅ dadi vvaṅ, hana pravr̥ttiniṅ dadi vvaṅ duśśīla, aparan ta prayojananika riṅ hurip, riṅ vibhava, riṅ kaprajñān, apan vyartha ika kabeh, yatan hana śīlayukti.

  
dyad 167: 
base text: 
 [167.1]yadyapi brāhmaṇa tuha tuvi, yan duśśila, tan yogya katvaṅan, mon śūdra tuvi, yan dhārmika, suśīla, pūjān katvaṅana jugeka, liṅ saṅ hyaṅ aji.

  
dyad 168: 
base text: 
 [168.1]pravr̥tti rahayu kəta sādhananiṅ rumakṣaṅ dharma, yapvan saṅ hyaṅ aji, jñāna pagəh ekatāna sādhana ri karakṣanira, kunaṅ ikaṅ rūpa, si radin paṅrakṣa irika, yapvan kasujanman, kasuśīlan sādhananiṅ rumakṣa ika.

  
dyad 169: 
base text: 
 [169.1]ulah rahayu mara hetunikaṅ vvaṅ kinavruhan kasujanmanya, yadyapin hilaṅa kətaṅ kavvaṅan, yan suśīla ikaṅ vvaṅ, ndān kinavruhan muvah kavvaṅan ika.

  
dyad 170: 
base text: 
 [170.1]apan saṅ hyaṅ caturveda saha ṣaḍaṅgopāṅganira, saṅ hyaṅ sāṅkhya, saṅ hyaṅ purāṇa, lavan ika kasujanman ikaṅ kula kunəṅ, ika ta kabeh, tan katəmu phalanika deniṅ kaduśsīlan, kaliṅanya, vyartha vruhnya aṅaji lavan kasujanmanya.

  
dyad 171: 
base text: 
 [171.1]lavan ta vaneh, tar vənaṅ ikaṅ kadaṅ kulahgotra matuluṅ maṅəntasakən, saṅkeṅ kaprihati, maṅkanaṅ mās salvirniṅ dr̥bya, maṅkanaṅ kasujanman, maṅkanaṅ aji, maṅkana saṅ hyaṅ mantra, maṅkanaṅ vīrya, tan vənaṅ jugeka manuluṅ, kunəṅ vənaṅ manuluṅ, kasuśīlan juga, apan prasiddha vənaṅ maḍəmiṅ duhkha riṅ paraloka dlāha.

  
dyad 172: 
base text: 
 [172.1]hana ta vvaṅ maṅke kramanya, maveh anugraha, masukha agave bodhana, riṅ vvaṅ daridra, enak ta ya manahnya, ika ta vvaṅ maṅkana, vrəddhi hanaknya, putunya, vka vetnya kneṅ vnaṅ-vnaṅnya, lavan kocapani lkasnya riṅ hayu.

  
dyad 173: 
base text: 
 [173.1]len saṅkerika, hana ya maṅke kramanya, musuknya tovi, salvirniṅ makira-kira riṅ hala, dīna alara katəkan prihati, mara ta ya maminta śaraṇa iriya, tinuluṅnya ta ya, ikaṅ maṅkana kramanya, ya ika puruṣasattama ṅaranya, tuhu sajjana viśeṣaniṅ vvaṅ.

  
dyad 174: 
base text: 
 [174.1]nyaṅ riñciniṅ mitra ṅaranya, nyaṅ adagaṅ, vaṇija, baṇyāga, yeki mitraniṅ vvaṅ maṅlampuran, apasah apadohan, kunaṅ mitra saṅ gr̥hastha, strīnira ika, yapvan vvaṅ alara, valyan, mami-mami mitra nika, kunaṅ ikaṅ vvaṅ meh mātya, dānapuṇya mitranika.

  
dyad 175: 
base text: 
 [175.1]ika taṅ dana, tan bapa, tan ibu, umukti phalanika, aṅhiṅ ikaṅ vvaṅ gumavayakən ikaṅ dānapuṇya, ya juga umukti phalanikaṅ dānapuṇya.

  
dyad 176: 
base text: 
 [176.1]nihan taṅ dāna liṅ saṅ paṇḍita, ikaṅ si hayva kimburu, ikaṅ si jənək ri kagavayaniṅ dharmasādhana, apan yan laṅgəṅ ika, nitya katəmvaniṅ hayu, paḍa lavan phalaniṅ tyāgadāna.

  
dyad 177: 
base text: 
 [177.1]kunəṅ phalaniṅ tyāgadāna, yāvat katəmuṅ bhogopabhoga riṅ paraloka dlāha, yapvan phalaniṅ sevaka riṅ vvaṅ kabayan, katəmuṅ medhāguṇa, si yatnān kitātutur, kunəṅ phalaniṅ ahiṅsā, si tan pamāti-māti, kadīrghyāyuṣan, maṅkana liṅ saṅ paṇḍita.

  
dyad 178: 
base text: 
 [178.1]apan riṅ tribhuvana, tan hana mevəh kagavayanya, len saṅkeṅ dāna, agə̄ṅ vi kaṅ tr̥ṣṇā riṅ artha, apan ulihniṅ kasakitanikaṅ artha katəmu.

  
dyad 179: 
base text: 
 [179.1]āścaryya mata saṅhulun ri saṅ vənaṅ tumiṅgalakən kvehniṅ dr̥byanira, prasiddha mulahakəniṅ duṣkara ṅaranira, hetuniṅ maṅkana, nora paran ri kami, ndātan vənaṅ juga kami tumiṅgalakən ikaṅ tan hana ri kami, tan pahuvusan tr̥ṣṇā aṅayam-ayam kaliṅanya.

  
dyad 180: 
base text: 
 [180.1]kunəṅ, ankvaṅujar saṅ sugih maveh dāna riṅ kāsyasih, tan padon ika, apan kevala tuṅgal deniṅ mās, dānākəna juga kārih, len saṅkerika donya, lara kativasən ṅaranika.

  
dyad 181: 
base text: 
 [181.1]maṅke mara de saṅ enak vruhnira, tar tinṅətnira māsnira, huripnira tuvi, yan pakaphalaṁ kaparamārthan, vruh vi sira riṅ niyataniṅ pāti mvaṅ ri tan hananiṅ vastu laṅgəṅ, mataṅyan lrəhəṅ, ikaṅ vibhāśa makaphalaṅ kaparamārthan.

  
dyad 182: 
base text: 
 [182.1]mataṅnya deya nikaṅ vvaṅ, hayva juga təṅət, maveveha gavaya dānapuṇya, mamuktya, apan tan hənti ikaṅ vibhava, yan tan hənti ikaṅ karmaphala humanākənya.

  
dyad 183: 
base text: 
 [183.1]nihan pājaramami, phala saṅ hyaṅ vedan inaji, kapujān saṅ hyaṅ śivāgni, rapvan vruh riṅ mantra, yajñāṅga vidhi-vidhānādi, kunaṅ doniṅ dhanan hinanākən, bhuktin dānāvana, yapvan doniṅ anakbi, dadyaniṅ āliṅganādi krīḍā maputra-putrī santāna, kunəṅ phala saṅ hyaṅ ajinikanavruhan, hayvaniṅ śīla mvaṅ ācāra, śīla ṅaraniṅ svabhava, ācāra ṅaraniṅ pravr̥tti kavarah riṅ aji.

  
dyad 184: 
base text: 
 [184.1]ndya kari doniṅ dhan, yan tan dānākəna, tan bhuktin, maṅkanaṅ kaśaktin, tan padon ika yatan sādhananiṅ maṅalahakənaṅ musuh, maṅkanaṅ aji, tan padon ika yan tan suluha ri dharmasādhana, maṅkanaṅ buddhi kaprajñān, tan padon ika yatan paṅalahakənenindriya, tan paṅavaśākənaṅ rajah tamah.

  
dyad 185: 
base text: 
 [185.1]kunaṅ ikaṅ vvaṅ luṅhā təkā māsnya, tan pakahetuṅ dāna, ya ika māti ṅaranya, tuhun māmbəkan, bhedanya saṅkeṅ vaṅke, tan pahi lavan ububaniṅ paṅḍe vəsi.

  
dyad 186: 
base text: 
 [186.1]hana ta abhayadāna ṅaranya, ləvih saṅkeṁ sarvadāna, mahīdānādi, kramanya, abhaya, tayaniṅ takut, dāna, ya ta vinehakənya riṅ sarvabhāva, tan pagave takutniṅ sarvabhāva kaliṅanya, ikaṅ vvaṅ maṅkana kramanya, ya ika tan kataman bhayān haneṅ rāt, amoghāsih avlas anukūla bhakti ikaṅ sarvabhāva, tan pagave takut niṅ sarvabhāva kaliṅanya, ikaṅ vvaṅ maṅkana kramanya, ya ika tan kataman bhayān haneṅ rāt, amoghāsih avlas anr̥kūla bhakti ikaṅ sarvabhāva iriya dlāha.

  
dyad 187: 
base text: 
 [187.1]

  
dyad 188: 
base text: 
 [188.1]lavan ta vaneh, ikaṅ vvaṅ mapuṇya səkul, ri kālaniṅ durbhikṣa, mvaṅ hana ta mapuṇya mās, ri kālaniṅ subhikṣa, ika ta kālih, paḍa ya ta rakveka muṅgu iṅ ruhurniṅ svarga dlāha.

  
dyad 189: 
base text: 
 [189.1]nyaṅ śubhakāla, pratyekanya, hana dakṣiṇāyana ṅaranya, tambe saṅ hyaṅ ādityāṅidul, hana uttarāyaṇa ṅaranya, tambe saṅ hyaṅ ādityāṅalor, hana ṣaḍaśītimukha ṅaranya, somagraha, sūryagraha, viṣuvakāla kunaṅ, ikaṅ vastu dānākəna ri kāla samaṅkana, atiśaya rakva bhārani phalanika.

  
dyad 190: 
base text: 
 [190.1]yadyapin akḍika ikaṅ dāna, ndān maṅəne vəlkaṁ ya, agə̄ṅ phalanika, yadyapin akveha tuvi, maṅke vəlkaṅ tuvi, yan antukniṅ anyāya, niṣphala ika, kaliṅanya, tan si kveh, tan si kəḍik, amuhāra kveh kəḍikniṅ dānaphala, kunəṅ paramārthanya, nyāyā-nyāyaniṅ dāna juga.

  
dyad 191: 
base text: 
 [191.1]hayva ta maveh dāna riṅ tan sajjana, hayva ta mucap guṇa iṅ avakta, hayva tan aṅgap, dānapuṇya saṅkeṅ tan sādhu, hayva ta marāśraya riṅ tan sajjana.

  
dyad 192: 
base text: 
 [192.1]yatan hana kəta saṅ brāhmaṇa, anuṅ śuddhācāra vruh ya ri saṅ hyaṅ aji, sayogya vehanaṅ dāna, liṅ saṅ paṇḍita, dadya niṣphala dhananika saṅ dātā, hiṅanyan tan baraṅ saṅ vehana dāna.

  
dyad 193: 
base text: 
 [193.1]lvirniṅ yukti ikaṅ vehana dāna, vvaṅ śuddhācāra, vvaṅ daridra, tan panəmu āhāra, vvaṅ mara aṅgə̄ṅ harəp kunəṅ, ikaṅ dāna riṅ vvaṅ maṅkana agə̄ṅ phalanika.

  
dyad 194: 
base text: 
 [194.1]deyaniṅ aveha dāna, hayva maprayojana pāləman, hayva deniṅ vədi, hayva maphala pratyu pakāra, hayva riṅ bhaṇḍagiṇa, maṅkana deya saṅ dhārmika, maveha mata sira, ndātan dāna ṅaranika, veveh dəmakan pratyu pakāra ṅaranika.

  
dyad 195: 
base text: 
 [195.1]kunəṅ yan bapa ibunta sira maminta dāna, yadyan huripta tovi, suṅakəna juga ri sira, apan sira humanākənika.

  
dyad 196: 
base text: 
 [196.1]apayapan agə̄ṅ ikaṅ duhkha kabhukti denira, ṅūnin hana riṅ garbha, sarvadāya hutaṅta ika sakarəṅ, yaya tan kavənaṅnyaṅ sahurənta sātus tahun.

  
dyad 197: 
base text: 
 [197.1]kunəṅ pvānaku, kamuṅ vəka saṅ kontī, daridraha tikaṅ vehananta dāna, hayva maveh riṅ sugih, apan riṅ vyādhi yogyaniṅ tambān vehakəna, kunəṅ riṅ varas, tan papakənaṅ tambā denika.

  
dyad 198: 
base text: 
 [198.1]hana ya vvaṅ daridra, ndātan pamalaku, upāyanika sakāraṇanyan pamalakva, apan syanrəśaṅsa pva viśeṣaniṅ dharma ṅaranya, yatika katəmu ri kavehaniṅ dāna riṅ amalaku.

  
dyad 199: 
base text: 
 [199.1]lavan hayva ta sampe riṅ amalaku dāna, hayva matuṇḍuṅ, yadyapin riṅ caṇḍāla, śr̥gāla tuvi, tan viphala ikaṅ dāna irika.

  
dyad 200: 
base text: 
 [200.1]lavan ta vaneh, syapa kari sampaya riṅ amalaku dāna, salvirniṅ manasi sāri-sāri, marāṅgə̄ṅ harəp, tan hana bhedanira lavan guru mājar dharma, sabukaniṅ vain lot humilaṅakən malaniṅ aveh dāna, kady aṅganiṅ maṅisuhi crəmin, lot sāri-sāri maṅlilaṅakən mala, maṅkana ta saṅ manasi.

  
dyad 201: 
base text: 
 [201.1]tan hana kəta kapāpan ləviha saṅkeriki, ikaṅ sumahurakənə nāsti, si mujarakənə dehi kunəṅ, dehi maveveha kita, liṅnikaṅ marā mintāṅgə̄ṅ harəp, nāsti, tan hana, sahurnikaṅ atəṅət, pinintan, vəkasniṅ kapāpanika, ika taṅ makojar dehi, phalaśeṣani kapāpaniṅ sumahur nāsti ṅūni ika, mataṅnyar paḍa pāpanika kālih.

  
dyad 202: 
base text: 
 [202.1]kunəṅ kapavitranika saṅ manasi mara aminta dāna, ri denyar pavara-varah, mapitutur, kumva liṅnira, hayva juga ṅvaṅ matəṅət, prihən kagavayakəna tapva ikaṅ dāna, vulatana kəta avasthāniṅ tan pagave dāna ṅūni, ya ika mamaṅke kadi saṅhulun, yathanya tat mamaṅke ya, mataṅnyan gavayakna ikaṅ dāna, maṅkana liṅnira vara-varah, tatar panasi sirar maṅkana apitutur juga, mataṅnyan pavitra.

  
dyad 203: 
base text: 
 [203.1]lavan vaneh yadyapin hanā, tan hana kunəṅ ikaṅ phala, vehakəna ta pva yathāsambhava, sakāya-kāya, ikaṅ yogya vehakəna, maṅkanaṅ vastu yogya pūjākəna, pūjākəna juga, niyata maphala pvaṅ dāna, ṅūni-ṅūni tikān gavayən.

  
dyad 204: 
base text: 
 [204.1]kunaṅ ikaṅ kanakadāna, godāna, bhūmidāna, vəkasniṅ pavitra ika, pavitra ṅaraniṅ maṅhilaṅakən kleśa, lavan mankākən riṅ svarggaloka.

  
dyad 205: 
base text: 
 [205.1]nihan saṅkṣepaniṅ dādākəna, mās, pirak, dodot, maṇik mutya, bhūmi salvirniṅ vastu mūlya, yatika dādākəna.

  
dyad 206: 
base text: 
 [206.1]kunəṅ yan ləmbu kapilā, lvirnikaṅ dādākəna, dodotana ta ya, bhūṣaṇani kanaka tuṅ-tuṅniṅ suṅunya, saha kāṅsabhājana, vavaniṅ aməh, phalanya dlāha, kāmadughā dhenu, ləmbu mamətvakəna sakahyun, kadi bhaṭarī nandinī, dr̥byanika riṅ paraloka.

  
dyad 207: 
base text: 
 [207.1]yapvan asəp sugandha, śarīralepana kunəṅ, aṅgarāga makādi jənu dodot, kəmbaṅ inaṅit, lvirnikaṅ dāna, ika saṅ maveh dāna maṅkana, sira ta lituhayu, nirvyādhi sulakṣaṇa surūpa dlāha.

  
dyad 208: 
base text: 
 [208.1]nihan ta lvirniṅ dāna tan evəh, ləṅa vuṅkal, vvai, vr̥tti, pañjut, phalanya, masukha-sukhan lavan kadaṅ-varga dlāha.

  
dyad 209: 
base text: 
 [209.1] lavan atyanta durlabha kəta ikaṅ vvai ri pə̄na, hana pva magave saliladāna, niyata ika amaṅgiḥ tr̥pti, tan kevəhan riṅ bañu dlāha.

  
dyad 210: 
base text: 
 [210.1]kunaṅ ika saṅ madānapuṇya suluh, rahayu matanira dlāha, surūpa akiris aləṅis, luməṅ tejanira, yapvan pañjut dānapuṇyanikaṅ vvaṅ, suteja surūpa abhrā haləp dlāha.

  
dyad 211: 
base text: 
 [211.1]kunəṅ phalaniṅ mapuṇya payuṅ riṅ saṅ brāhmaṇa, mantuk riṅ indraloka jəmah, pinūjā kinatvaṅan deniṅ vidyādhara vidyādharī.

  
dyad 212: 
base text: 
 [212.1]kunaṅ yan tarumpah, pāduka, puṇyanikaṅ vvaṅ, rahayu paripūrṇa nirvvikāra ta ya vinarṇa, mumulih riṅ svarga ika jəmah, kinatvaṅaniṅ hyaṅ.

  
dyad 213: 
base text: 
 [213.1]ndātan pramāṇa kveh, yadyapin sakvehaniṅ dr̥byanikaṅ vvaṅ, puṇyāknanya, ndān yan agələh buddhinya, kapalaṅasaṅ tan tulus tyaga, tan paphala ika, saṅkṣepanya, śraddhāniṅ manah prasiddha kāraṇaniṅ phala.

  
dyad 214: 
base text: 
 [214.1]kunaṅ deya, sāvakaniṅ vastu kinahyunan, salviraniṅ vastu kinatr̥ṣṇān kunəṅ, yatika dānākna riṅ saṅ maguṇa, yan ahyun ṅvaṅ ri tan həntyani kabhuktyanya dlāha.

  
dyad 215: 
base text: 
 [215.1]nya bhedaniṅ dāna, yan inundaṅ inārambha saṅ brāhmaṇa, inupakāra pinūjā saha pādyādi maṅgala, vineh ta sira dāna, dāna maṅkana kramanya, ya ika uttamadāna ṅaranya, uttamaphala ika, yapvan pakahetu paminta ikaṅ dāna, madhyamadāna ṅaranika, madhyamaphala ika dlāha.

  
dyad 216: 
base text: 
 [216.1]yapvan avajñā sampe buddhiniṅ aveh dāna, tan śraddhā kunaṅ, tan abuṅah mituhu hananiṅ karmaphala, kaniṣṭhadāna ṅaranika, kaniṣṭhaphala ika jəmah, liṅ saṅ paṇḍita.

  
dyad 217: 
base text: 
 [217.1]upalakṣaṇa tika, riṅ āhuti, veveh, tapa, salvirniṅ ulah dharma, yan tan padulur śraddhāniṅ manah, kaniṣṭha ṅaranika, tan paphala riṅ ihatra paratra.

  
dyad 218: 
base text: 
 [218.1]kunaṅ təkapanika saṅ mataki-taki dānakarma, alpavastu sakarəṅ dānākəna, kady aṅganiṅ prāt, luṅgat, lutik, buṅkila, sam-sam prakāra, təlas parityāga pva irika, licin aṅlugas alaris ri kavehanya, makanimittaṅ abhyāsa, dadya ika mehakəna rah dagiṅnya məne.

  
dyad 219: 
base text: 
 [219.1]kunaṅ ikaṅ vvaṅ mapitutur juga, makon agavaya dānapuṇya, akveh akḍika tuvi, ikaṅ vvaṅ maṅkana kramanya, ya ika tan siddhasādhya dlāha, viluma asiṅ seṣṭa prayojananya, kadi kramaniṅ klīva, tan paphala polahnya.

  
dyad 220: 
base text: 
 [220.1]hana ta vvaṅ kumva liṅnya, om, magavaya dharma sādhana ṅhulun, salvirniṅ hinayu, maṅkana liṅnya, ndātan tuhu ya agave, hilaṅ iṣṭanya, mvaṅ pūrtanya ika, nyaṅ iṣṭa ṅaranya.

  
dyad 221: 
base text: 
 [221.1]pūjā ri saṅ hyaṅ ekāgni, pūjā ri saṅ hyaṅ tryagni, dāna riṅ kuṇḍa kunaṅ, yatika iṣṭa ṅaranya, nyaṅ pūrta ṅaranya.

  
dyad 222: 
base text: 
 [222.1]puṇya talāga tan hili, puṇya sumur, puṇya talāga humili, puṇya devagr̥ha, ulul, kamalir, pahoman prakāra, puṇya nasi, puṇya pavirāmān, patani gilaṅ-gilaṅ prakāra, ika ta kabeh, yatika pūrta ṅaranya.

  
dyad 223: 
base text: 
 [223.1]ikaṅ vvaṅ tapvan kr̥ta-kr̥tya, tapvan paniddhākən caturvarga, atakut riṅ pāti prāyanya, kunaṅ ika saṅ krr̥ta-kr̥tya, təlas maniddhākən dharmasādhana, kalalah siran herakən ikaṅ mr̥tyu, kadi kalalahniṅ umantyakən təkaniṅ iṣṭamitra.

  
dyad 224: 
base text: 
 [224.1]ikaṅ vvaṅ pisaniṅun gavayaṅ dharmasādhana pva ya ta, mapa ta krama nikān enak turunya, pāti mara həlatnikaṅ narakalokan kabhuktya denya.

  
dyad 225: 
base text: 
 [225.1]kunaṅ ikak vvaṅ maveh nasi, tan antukniṅ kasakitan, riṅ havan asuṅ-suṅ, aṅhel tan kavruhnya, agə̄ṅ ikaṅ śubhakarmaphala katəmu denya riṅ dlāha.

  
dyad 226: 
base text: 
 [226.1]yapvan maṅke kramanikaṅ vvaṅ, hana ya vvaṅ akuru daridra, gə̄ṅ iraṅ, tar vruh ri paṅananya, ya ta hinilaṅakənya lapānya, vinehnya amaṅan, ikaṅ vvaṅ maṅkana, ya ika tan papaḍan hana riṅ rāt, maṅke dlāha tupi.

  
dyad 227: 
base text: 
 [227.1]apan ikaṅ annaḍāna, pratyakṣa ikān pagave tr̥pti, irika saṅ mavəh lavan saṅ vineh, maṅke tuvi takon pagavenya inak ambək.

  
dyad 228: 
base text: 
 [228.1]kunaṅ deyaniṅ vvaṅ ri vvaṅ alara katəkan duhkha, śaraṇa ikaṅ dānākəna ya, yapvan riṅ vvaṅ kli-klik, mara arāryani kita, kalasa, palaṅka vehakəna, kunaṅ riṅ vvaṅ vəlkaṅ, vvai dānākəna, muvah riṅ vvaṅ alapā, bhojana dānākəna.

  
dyad 229: 
base text: 
 [229.1]lavan vaneh, vulat amanis, manah aləba abətiṅ, vuvus enak, səgəh svāgata, yatika gavayakəna, duluran ikaṅ dāna, yathāyukti.

  
dyad 230: 
base text: 
 [230.1]nihan taṅ təlu, tan viluma kapaṅgiha riy umah saṅ sajjana, pratyekanya, samsam, paṅkti patamuy, vvai hidəṅ, ujar amanis, satya hitāvasāna, yatika tan lupta katəmva riy umah saṅ mahājana.

  
dyad 231: 
base text: 
 [231.1]kunaṅ ikaṅ vvaṅ maṅke kramanya, tan deva, tan vvaṅ matuha, tan tamuy, tan rare, ikaṅ rumuhun amaṅan riy umahnya, ika taṅ vvaṅ maṅkana, rākṣasa ṅaranika, apat tar vruh ri saṅ hyaṅ vaṣaṭkāramantramaṅgala, apa tan paṅhanākənya, patulariṅ devādi.

  
dyad 232: 
base text: 
 [232.1]lavan tan dadiṅ manuṅgalakən vastu menaka, pathyarasa bhojana, mvaṅ tan dadi tumuṅgali vivekanya riṅ kinārya, hintvakəna ta ya riṅ len, mvaṅ tan panuṅga-nuṅgala taṅ alaku-laku, lavan tan dadi suməlat mataṅhi yan paturu rovanta kabeh.

  
dyad 233: 
base text: 
 [233.1]hana ta vvaṅ maṅke kramanya, tan pasuruhan saṅ rāmareṇanya, apayapan tan pamaṅanya, yatan hinayapakənya ri saṅ rāmareṇa, salvirniṅ tinaḍahnya, niyata tunasan saṅ rāmareṇa tapva pinaṅanya sāri-sāri, ikaṅ vvaṅ maṅkana kramanya, ya ika yathāsukhan panəmvakən sukha asama-sama dlāha.

  
dyad 234: 
base text: 
 [234.1]nihan sinaṅgah anak, ikaṅ śaraṇaniṅ anātha, tumuluṅ kadaṅ kalaran doniṅ śaktinya, dānākəna donya antuknya aṅarjana, paṅanəniṅ daridra donyan pasuruhan, ikaṅ maṅkana, yatikānak ṅaranya.

  
dyad 235: 
base text: 
 [235.1]nyaṅ vaneh, ikaṅ vvaṅ pinarāśrayani kadaṅnya, kadi lvir saṅ hyaṅ indra, an pinakakahuripaniṅ sarvabhāva, mvaṅ kadi lvirniṅ kayu, an pinakakahuripaniṅ manuk, maṅkana ta ya, an pinakakahuripaniṅ kuṭumbanya, ikaṅ vvaṅ maṅkana yatikānak ṅaranya.

  
dyad 236: 
base text: 
 [236.1]kunaṅ ikaṅ vvaṅ sugih, pinarāśrayan deniṅ kadaṅnya, ndān yaya juga kadaṅnya kepvan, kasakitan tar vruh ri paṅanənya, kadi lviraniṅ nidaṅ amarāśraya riṅ kayu gəsəṅ katunvan, vibhavanikaṅ vvaṅ maṅkana kramanya, kaśmala ika, tan yogya taṅgapən, yadyan dānākəna.

  
dyad 237: 
base text: 
 [237.1]mataṅnyan pāt tikaṅ tamolaha riy umahniṅ vvaṅ, lvirnya, kadaṅ kāsyasih, vvaṅ sujanma kahīnan, mitra daridra, ari vadvan kraṅan, nahan taṅ pāt, ivənya maṅantya riy umah niṅvaṅ.

  
dyad 238: 
base text: 
 [238.1]kunaṅ lvirniṅ tan yukti maṅantya riy umah, vvaṅ nirarthakāləməh, vvaṅ nirarthakādoyan amaṅan, vvaṅ nindāni ya kinelikaniṅ vvaṅ akveh, vvaṅ pravañcana, vvaṅ tan periṅ, tan harimbavā, vvaṅ tan vriṅ kāladeśa, vvaṅ makaveśa tan yogya veśanya, nahan lvirniṅ tan uṅgva riy umah.

  
dyad 239: 
base text: 
 [239.1]nyaṅ pratyekaniṅ prihən tan bari-barin, saṅ brāhmaṇa māji r̥gveda, purohita, paṅajyan, śiṣya, kulavandhu, kadaṅ, vruh ta ri dharmaśāstra, mvaṅ śiṣṭācāra.

  
dyad 240: 
base text: 
 [240.1]hana pva drohaka riṅ paṅajyan, riṅ bapebu kunaṅ, makakāraṇaṅ kāya, vāk, manah, ikaṅ maṅkana kramanya, agə̄ṅ pāpanika, ləvih sakeṅ pāpaniṅ bhruṇahā, bhruṇahā ṅaraniṅ rurugarbha, saṅkṣepanya atyanta pāpanika.

  
dyad 241: 
base text: 
 [241.1]nihan tattvaniṅ bapebu, upādhyāya, bapebu saṅkaniṅ śarīra, ndātan laṅgəṅ ika, kunəṅ ikiṅ jāti, makādiṅ kabrāhmaṇan, saṅskāra ḍaṅ upādhyāya, saṅkanyan hana, ikanaṅ prasiddha tinūt vinara-varah iṅ upādhyāya, yatika uttama, ika tan kəna riṅ lara pāti.

  
dyad 242: 
base text: 
 [242.1]vaneh saṅ umarahakən saṅ hyaṅ laukika vidyā, mvaṅ vaidika vidyā, lavan adhyātmika vidyā, paṅajyan irika vih, sira ta rumuhun səmbahən.

  
dyad 243: 
base text: 
 [243.1]nyaṅ dāya, hayva juga ṅvaṅ sumahur avahil vahilan lavan guru, maṅkana yar abutəṅ, anumānan sira, asih-asihən, petənikaṅ sānukana ri manahnira.

  
dyad 244: 
base text: 
 [244.1]lavan vaneh, hayva juga ṅvaṅ maṅupat riṅ guru, yadyapin salahkəna polahnira, kayatnākəna juga gurūpacaraṇa, kasiddhaniṅ kasevaniṅ kadi sira, bvat amuharālpāyuṣa amaṅun kapāpan, kanindāniṅ kadi sira.

  
dyad 245: 
base text: 
 [245.1]ikaṅ vvaṅ gumavayakən kapūjāniṅ rāmareṇa sāri-sāri, laṅgəṅ magave tapa ṅaranika, mvaṅ laṅgəṅ maśoca, apagəh riṅ kasatyan mvaṅ dharma ṅaranika.

  
dyad 246: 
base text: 
 [246.1]apan ləvih təmən bvatniṅ ibu, saṅkeṅ bvatniṅ ləmah, katvaṅana, tar bari-barin kaliṅanya, aruhur təmən saṅ bapa saṅke laṅit, adrəs təmən aṅ manah saṅkeṅ bāyu, akveh təmen aṅən-aṅen saṅkeṅ dukut.

  
dyad 247: 
base text: 
 [247.1]ikaṅ bhakti makavvitan, parituṣṭa saṅ ravvitnya denya, phalanya maṅke dlāha, laṅgəṅ pāləman ika riṅ hayu.

  
dyad 248: 
base text: 
 [248.1]təluh pratyekaniṅ bapa, tiṅkanya, śarīrakr̥t, prāṇadātā, annadātā, śarīrakr̥t ṅaraniṅ saṅkaniṅ śarīra, prāṇadātā ṅaraniṅ mapuṇya hurip, annadātā ṅaraniṅ maveh amaṅan aṅiṅvani vih.

  
dyad 249: 
base text: 
 [249.1]ikaṅ anak ṅaranya, mātratr̥ptiniṅ bapa ginavenya, kunaṅ ikaṅ bapa, sakvehniṅ sukhaniṅ anak ginavenya, apa tan hana tinṅətniṅ bapa, śarīranira tovi, vinehakənira ta ya.

  
dyad 250: 
base text: 
 [250.1]maṅkanaṅ ibu, aratā jugāsihnira mānak ya, apan vənaṅ tan vənaṅ, saguṇa, nirguṇa, daridra, sugih, ikaṅ anak, kapva rinakṣanira, iniṅunira ika, tan hana ta pva kadi sira, riṅ māsiha maṅiṅvan.

  
dyad 251: 
base text: 
 [251.1]kunaṅ ikaṅ anak, gumave tuhaniṅ bapa ya tuvi, tan kadi vəlasniṅ bapa, vəlasnika riṅ bapa, apan yadyapin daridrā ikaṅ bapa, amrih-mrih juga ya pavehanya ry anaknya.

  
dyad 252: 
base text: 
 [252.1]ikaṅ vvaṅ təka riṅ pānakan, paputvan, ndātan sah lavan saṅ ibu, vetniṅ bhaktinyan pakādiṅ deva sira, kadīrghāyuṣan mvaṅ svargapada phalanika.

  
dyad 253: 
base text: 
 [253.1]kunaṅ ikaṅ iniṅgatan deni ibunya, makahetu pratikūlanya, ya ika daridra ṅaranya, ya ika anəmu duhkha ṅaranya, ya ika gumave śūnyaniṅ rāt ṅaranya.

  
dyad 254: 
base text: 
 [254.1]mataṅnyan maṅkeṅ ulaha riṅ vvaṅ matuha, manāntvā svāgatā avehoṅgvan-uṅgvan, manəmbaha aśīlā aṅharəpakəna, yar aṅkat maṅatərakəna.

  
dyad 255: 
base text: 
 [255.1]apan alvaṅ huripnikaṅ rare yan pinaraniṅ atuha, yatnā vvaṅ rare, manuṅsuṅ maṅabhivāda, manəmbah, maluy ta huripnika.

  
dyad 256: 
base text: 
 [256.1]kunəṅ phalaniṅ kabhaktin riṅ vvaṅ atuha, pāt ikaṅ vr̥ddhi, pratyekanya, kīrti, āyuṣa, bala, yaśa, kīrti, ṅaraniṅ pāləman riṅ hayu, āyuṣa ṅaraniṅ hurip, bala ṅaraniṅ kaśaktin, yaśa ṅaraniṅ patitiṅgal rahayu, yatikāvuvuh paripūrṇa, phalaniṅ kabhaktin riṅ vvaṅ atuha.

  
dyad 257: 
base text: 
 [257.1]nyaṅ keṅətakəna, vuvuhniṅ śarīra, nāṅ bāla, yovana, vr̥ddha, yatika patūtakəna lavan ikaṅ yogya ulahanya, ri təlasnyātūt, muvaḥ ta ya patūtakəna lavan pirakanya, māsnya, sakārya siddhākənanya kunaṅ, ika ta anuṅ asambhava atūta lavan janmanya ta ya, patūtnika ya ta patūtakəna lavan deniṅ ahyas, deniṅ anaṇḍaṅ, deniṅ aṅucapa, mvaṅ deniṅ amāvāmbək, patūtnika kabeḥ, yatika lakṣaṇaniṅ atəṅə̄ ṅaranya.

  
dyad 258: 
base text: 
 [258.1]lvirniṅ bodhanān, vvaṅ aṅel, sinakitan kunaṅ, vvaṅ hīna dīna daridra, vvaṅ hana katakutnya, vvaṅ alapa, vvaṅ vyādhi maṅhiḍəp lara kunaṅ, vvaṅ inalap dr̥byanya, rinampas, inahal, salvirniṅ kahilaṅan, vvaṅ anəmu duhkha prihati, samaṅkana pratyekaniṅ bodhanān, āśvāsān buddhinya.

  
dyad 259: 
base text: 
 [259.1]kəlabakəna taṅ ləməh, taki-takin vara-varah saṅ hyaṅ dharmasāstra, ri maryādāniṅ caturvarṇa sovaṅ-sovaṅ, sarvadāyaniṅ dharmasādhana ika, makapagvana kābhyāsaniṅ śiṣṭācāra.

  
dyad 260: 
base text: 
 [260.1]apan ikaṅ vvaṅ yan panasar saṅkeṅ śiṣṭācāra, vyartha ikaṅ dharmasādhana ginavenya, tan kabhukti phalanya dlāha, kunaṅ ika saṅ apagəh riṅ śiṣṭācāra, paripūrṇa phalanikaṅ dharmasādhana, kabhukti denira dlāha.

  
dyad 261: 
base text: 
 [261.1]nihan tācāranika saṅ brāhmaṇa, yan riṅ amāvāsyā, caturdaśī, riṅ pūrṇamā, riṅ aṣṭamīkāla kunəṅ, brahmacārya juga sira, hayva parəkiṅ strī, ṅaraniṅ brata maṅkana, amr̥tasnātaka.

  
dyad 262: 
base text: 
 [262.1]lavan hayva aṅalap yatan pāyupobhayan, hayva tāṅinum madya, hayva amāti-māti, hayva mithyā riṅ vacana, hayva aṅaṅən-aṅən paradāra, yan ahyun mantuka riṅ svarga.

  
dyad 263: 
base text: 
 [263.1]lavan pihərana ikaṅ pinaṅan, vvaṅ deniṅ amaṅan, iriṅana taṅ bhojanakāla, hayva tāṅigəl, hayva tāṅiduṅ, hayva monyunyan, hayva magandhalepana, hayvāskar, inaṅit, hayva aṅlaku-laku, hayva asukha-sukhan darpavija-vijah, hayva avuk turu, hayva aṅinum madya, phalanya, tan hiniṅan, ikaṅ svargaloka kabhukti dlāha.

  
dyad 264: 
base text: 
 [264.1]lavan yama ikaṅ prihən nityaśa gavayakəna, kunəṅ ikaṅ niyama, vənaṅ ika tan laṅgəṅən gavayaəkna, apan ika saṅ manəkət gumavayakən ikaṅ niyama, tātan yatna ri kagavayaniṅ yama, tibā sira riṅ nirayaloka.

  
dyad 265: 
base text: 
 [265.1]nyaṅ brata ikaṅ inaranan yama, pratyekanya nihan, sapuluh kvehnya, ānr̥śaṁsya, kṣamā, satya, ahiṅsā, dama, ārjava, prīti, prasāda, mādhurya, mārdava, nahan pratyekanya sapuluh, ānr̥śaṁsya, si harimbava, tan svārtha kevala, kṣamā, ci kəlan riṅ panastīs, satya, si tan mr̥ṣāvāda, manukhe sarvabhava, dama, si upaśama vruh mituturi manahnya, ārjava, si duga-dugābnər, prīti, si gə̄ṅ karuṇa, prasāda, həniṅniṅ smanah, mādhurya, manisniṅ vulat lavan vuvus, mārdava, pə̄sniṅ manah.

  
dyad 266: 
base text: 
 [266.1]nyaṅ brata sapuluh kvehnya, ikaṅ niyama ṅaranya, pratyekanya, dāna, ijyā, tapa, dyāna, svādhyāya, upasthanigraha, vrata, upavāsa, mauna snāna, nahan ta avakniṅ niyama, dāna veveh, annadānādi, ijyā, devapūjā, pitr̥pūjādi, tapa, kāyasaṅśoṣaṇa, kasatan ikaṅ śarīra, bhūśayyā, jalatyāgādi, dhyāna, ikaṅ śivasmaraṇa, svādhyāya, vedābhyāsa, upasthanigraha, kahrətaniṅ upastha, brata annavarjādi, mauna, vācaṅyama, kahrətaniṅ ujar, hayvākəcək kunəṅ, snāna, trisaṅdhyāsevana, madyusa ri kālaniṅ sandhyā.

  
dyad 267: 
base text: 
 [267.1]lavan təkapaniṅ maṅarjana, makapagvanaṅ dharma ta ya, ikaṅ dāna antukniṅ maṅarjana, yatika patəlun, sādhana riṅ təlu, kayatnākəna.

  
dyad 268: 
base text: 
 [268.1]nihan kramanyan pinatəlu, ikaṅ sabhāga, sādhana ri kasiddhaniṅ dharma, ikaṅ kapiṅrvaniṅ bhāga, sādhana ri kasiddhaniṅ kāma ika, ikaṅ kapiṅtiga, sādhana ri kasiddhaniṅ artha ika, vrəddhyakna muvah, maṅkana kramanyan pinatiga, denika saṅ mahyun maṅgihakənaṅ hayu.

  
dyad 269: 
base text: 
 [269.1]apan ikaṅ artha, yan dharma lvirniṅ kārjananya, ya ika lābha ṅaranya, paramārthaniṅ amaṅgih sukha saṅ tuməmvakən ika, kunəṅ yan adharma lvirniṅ kārjananya, kaśmala ika, siniṅgahan de saṅ sajana, mataṅnyan hayva anasar saṅkeṅ dharma, ya taṅarjana.

  
dyad 270: 
base text: 
 [270.1]hana pva vvaṅ maṅke kramanya, maṅga makasādhanaṅ adharma, an paṅarjanārtha, an sādhana riṅ dharma prayojananikaṅ artha denya, ikaṅ vvaṅ maṅkana kramanya, ləhəṅ juga yan tan paṅarjana, apan yukti təmən ikaṅ maniṅgahi latək saṅka riṅ maṅambah, yadyapin, vasəhana avasānanya.

  
dyad 271: 
base text: 
 [271.1]apan iri sakvehniṅ śauca, nāṅ pākraśauca, mrətśauca, jalaśauca, bhasmaśaucādi, ṅhiṅ arthaśauca juga ləvih, kaliṅanya, ikaṅ śuci riṅ artha ṅaranya, sumiṅgahiṅ anyāyārtha, ya ika paramārthaniṅ śuci ṅaranya, kunaṅ ikaṅ śuci deniṅ jalaśaucādi, tan paramārthaniṅ śuci ika.

  
dyad 272: 
base text: 
 [272.1]hana yārtha ulihniṅ parikleśa, ulihniṅ anyāya kunəṅ, athavā kasəmbahaniṅ śatru kunəṅ, hetunya ikaṅ artha maṅkana kramanya, tan keṅinakəna ika.

  
dyad 273: 
base text: 
 [273.1]yadyapin kulaja ikaṅ vvaṅ, yan eṅin riṅ paradr̥byaharaṇa, hilaṅ kaprajñān ika deniṅ kalobhanya, hilaṅniṅ kaprajñānya, ya ta humilaṅakən śrīnya, haləpnya salvirniṅ vibhavanya.

  
dyad 274: 
base text: 
 [274.1]təlu kəta phalaniṅ hurip ṅaranya, avaknyan təlu, dharma, artha, kāma, nahan tāvaknyan təlu, hayva ta kasəlatan adharma.

  
dyad 275: 
base text: 
 [275.1]hayva tikaṅ kāla vineḥ niṣphala, vehən saphala juga ya, pilih upayogākəna, i kasiddhaniṅ dharma artha kāma kunəṅ, apa tan vuruṅ kṣayaniṅ hurip, irikaṅ kāla, mataṅnyan pəṅpəṅən ikaṅ hurip hayva tālakṣepa.

  
dyad 276: 
base text: 
 [276.1]ikaṅ vvaṅ tan paniddhākən dharma, artha, kāma, mokṣa, heman hana-hana apārthaka huripnya, ṅaranikān maṅkana, umiṅu śarīranya paṅanəniṅ mr̥tyu ika.

  
dyad 277: 
base text: 
 [277.1]mataṅnyan tiṅgalakəna ikaṅ artha, dānākəna ri saṅ pātra, pātra ṅaran saṅ yogya vehana dāna, maṅkana ikaṅ bhogopabhoga, salvirniṅ viṣaya, bhuktin atika, ikaṅ vastu sānukheri hatinta, vehakəna riṅ manukheri hatinta, sakasṅəpta, apan ikaṅ mr̥tyu agya juga ya, tan kavənaṅ inalahakən.

  
dyad 278: 
base text: 
 [278.1]apan ikaṅ vvaṅ ṅaranya, hana sukha maṅke juga, tan sukha riṅ janmāntara, hana ta sukha riṅ janmāntara juga, tan sukha maṅke, hana ta sukha maṅke, riṅ janmāntara vaneh sukha tah, hana tātan sukha maṅke, tan sukha riṅ janmāntara.

  
dyad 279: 
base text: 
 [279.1]nihan ikaṅ sukha maṅke ṅaranya, hana vvaṅ sugih tan pahiṅan kvehniṅ māsnya piraknya, ndān bhinuktinya juga, sinaṇḍaṅnya, pinaṅanya pisaniṅu dadahakəna riṅ dharmakriyā, ikaṅ vvaṅ maṅkana pravr̥ttinya, ya ika sukha maṅke juga ṅaranya.

  
dyad 280: 
base text: 
 [280.1]kunaṅ ikaṅ vvaṅ tan kaluban masamādhi, jənək gumavayaṅ tapa, tuhagaṇa vidyābhyāsa, jitekdriya, māsih riṅ sarvasattva, ikaṅ vvaṅ maṅkana, ya ika sukha dlāha ṅaranya.

  
dyad 281: 
base text: 
 [281.1]nihan lvirnikaṅ vvaṅ sukha maṅke, sukha dlāha, hana ya maṅabhyāsa dharmasādhana, ri təlasnyan paripūrṇa kadamlaniṅ dharmasādhana denya, maṅarjana ta ya artha, dharmatah denyāṅarjana, mastrī pva ya, mamukti viṣaya, dharmata denya, muvah mayajñā ta ya, devayajñā, pitr̥yajñādi, ikaṅ vvaṅ maṅkana, yatika sukha maṅke, sukha dlāha ṅaranya.

  
dyad 282: 
base text: 
 [282.1]kunaṅ ikaṅ vvaṅ maṅke kramanya, tan paṅaji ya, tan patapa, tan paveh dāna, tan pūjā, tan yajñā, ikaṅ ginavayakanya, nirbhāgya ta ya, tivas viphala, asiṅ sasolahnya, tātan panəmu sukha, ikaṅ vvaṅ maṅkana kramanya, yatika tan sukha maṅke, tan sukha dlāha ṅaranya.

  
dyad 283: 
base text: 
 [283.1]hana ya vvaṅ maṅke kramanya, tan kataman krodha, satya ta ya, apagəh ta ya riṅ brata, māsih riṅ sarvabhūta, tar pahi lavan avaknya, ikaṅ sarvasattva ri hiḍəpnya, ikaṅ vvaṅ maṅkana kramanya, phalaniṅ tīrthayātrā katəmu denika dlāha, tīrthayātrā ṅaraniṅ mahas agələm atīrtha.

  
dyad 284: 
base text: 
 [284.1]nihan halaniṅ tan patīrtha, hana ya vvaṅ maṅke kramanya, tapvan popavāsa tigaṅ vəṅi, tapvan pādyus riṅ tīrtha, tapvan paveh kāñcanadāna, godāna, ikaṅ vvaṅ maṅkana kramanya, ya ika paramārthaniṅ daridra ṅaranya. 

  
dyad 285: 
base text: 
 [285.1]apan maṅke kottamaniṅ tīrthayātrā, atyanta pavitra, ləvih saṅkeṅ kapāvananiṅ yajña, vənaṅ ulahakəna riṅ daridra.

  
dyad 286: 
base text: 
 [286.1]ika taṅ vvaṅ daridra, ya ika māti ṅaranya, maṅkanaṅ rāṣṭra, vanvāgə̄ṅ, janapada punpunan, ya tan paratu, māti ṅaranika, maṅkanaṅ śrāddha, pitr̥tarpaṇa, ya śrāddha ṅaranya, yan tan kinahanan saṅ śrotriya, māti ṅaranika, śrotriya ṅaran saṅ samāpta riṅ veda, saṅ huvus tumamakən saṅ hyaṅ veda, maṅkanaṅ yajña yatan padakṣiṇā, māti ṅaranika.

  
dyad 287: 
base text: 
 [287.1]anona pva kita daridra, mulahakəna ikaṅ adharma, ya lvirniṅ kapāpan, ya ika durbhikṣa saṅkeṅ durbhikṣa ṅaranya, vəkasniṅ karahaṅ kleśa saṅkeṅ kleśa, vəkasniṅ sinaṅgah kleśa, bhaya saṅkeṅ bhaya, atyantaniṅ karəs-rəs, māti saṅkeṅ māti, putusniṅ sinaṅgah māti.

  
dyad 288: 
base text: 
 [288.1]ika taṅ daridra, yadyapin prājñā tuvi, tan hiniḍep juga ikaṅ senujarakənya, yadyapi maṅəne kāladeśa tuvi, śabda hitāvasāna tuvi, ṅuniveh yan apuṅguṅa ikaṅ vvaṅ daridra, pisaniṅun hanā sambega ruməṅvā sojarnya.

  
dyad 289: 
base text: 
 [289.1]apan ikaṅ daridra ṅaranya, yadyapin ika makveh guṇa kavruhanya, tan prakāśa ika, tan paripūrṇa haləpnya, apan śrī nimittaniṅ guṇan paripūrṇa haləpnya, kadi rūpa saṅ hyaṅ ādityan prakāśākən ikanāṅ sarvabhūta, sira nimittanyān katon.

  
dyad 290: 
base text: 
 [290.1]ikaṅ daridra ṅaranya, mvaṅ caṇḍāla, yan iniṅət-iṅətən gatinya, paḍa juga ya, ri kapva tan pagave dāna, apan ikaṅ caṇḍāla ṅaranya, tan tinaṅgap dānanika, maṅkana ikaṅ daridra, tan hana gantanyāveha dāna.

  
dyad 291: 
base text: 
 [291.1]maṅkana umahniṅ daridra ṅaranya, yan rasana, tan hana juga pahinya lavan narakaloka, rūpaniṅ tan hanaṅ mās iriya, tan hanaṅ rare hulun, tan hanaṅ annādi bhoga iriya, mvaṅ tan hanaṅ gorasa.

  
dyad 292: 
base text: 
 [292.1]ika taṅ daridra, ya ika vyaktaniṅ sinaṅguh makuru ṅaranika, yadyapin aləmva tuvi, yatan pamās, akuru ṅaranika, maṅkana ikaṅ vvaṅ tan pahamba, tan vvaṅ aveha maṅana, vvaṅ tan patamuy kunaṅ, tan pinaraparan, yatika prasiddhakuru ṅaranya, kaliṅanya tan kuruniṅ śarīra kāraṇaniṅ sinaṅguh akuru.

  
dyad 293: 
base text: 
 [293.1]apan ikaṅ daridra ṅaranya, bhinuktinya ta vibhavaniṅ mitranya, tinkan saprayojananya, ndan pisaniṅu ya vənaṅ amaləsa ri mitranya, deniṅ daridranya, deniṅ kaśmalaniṅ buddhinya kunəṅ, lobha humət atəṅət, yan paramārthanya, ləhəṅaṅ māti saṅkerika.

  
dyad 294: 
base text: 
 [294.1]ləhəṅ mata laranikaṅ vvaṅ daridra svabhāva, kāsyasih sadākāla, tan kadi laranikaṅ vvaṅ daridra mūlasugih, agə̄ṅ təmən laranika.

  
dyad 295: 
base text: 
 [295.1]prāyanika saṅ sugih, hīnaśakti juga ya ri kabhuktyan ikaṅ viṣaya, kunəṅ ikaṅ daridra, yadyapin gaṅan tovi, hənti juga ya.

  
dyad 296: 
base text: 
 [296.1]saṅkṣepanya, asiṅ vastu pinaṅaniṅ daridra jugan enak, apan ikaṅ lapā, yāmaṅun inakniṅ pinaṅan, riṅ daridra tandəlan ika, kunəṅ ri saṅ sugih, tan uṅgu ika.

  
dyad 297: 
base text: 
 [297.1]lavan ta vaneh, ikaṅ lapā maṅhilaṅakən kayatnan, ri kagavayaniṅ dharma sādhana ya, mvaṅ maṅhilaṅakən kadhīran ta ya, təkvan ikaṅ jihvā, meṅət juga ya riṅ rasa, ya tā matəkakən lapā.

  
dyad 298: 
base text: 
 [298.1]ndān ikaṅ apuṅguṁ, manəsəl purākr̥ta juga ya, yan panəmu lara duhkha, apa tan eṅət ya, an aśubhakarma ginavenya ṅūni.

  
dyad 299: 
base text: 
 [299.1]paramārthanya, ikaṅ vvaṅ viphala prayāsa, tan təmuṅ artha, an atiśaya gə̄ṅniṅ kotsāhanyan pamrih aṅarjana, yogya nikan pagavaya tan pamisan-misan kəta ya, apa tan hana tumuvuh yatan inipuk ṅaranya, hananiṅ paṅipuk hananiṅ tumuvuh, hiṅanyan tan hana śubhakarmanya ṅūni kaliṅanika.

  
dyad 300: 
base text: 
 [300.1]hana pva daridra agə̄ṅ viveka, ndān vyartha juga solahnya, makahetu tan hana śubhakarmaphalanya, tan hana kāraṇa nikān panəmvaṅ sukha, ṅhiṅ halas juga, tyaktaparigraha anusupa riṅ alas ta pva ya.

  
dyad 301: 
base text: 
 [301.1]apan ikaṅ vvaṅ siṅlariṅ sukha, katəkan tuha tovi, yayāmrih kasakitan, tuhun vvāgāna ta ya, tan təmuṅ phalaniṅ prihnya, apa keliknika riṅ alas, apa kāraṇaniṅ pradveṣanika riṅ tapa, apan yaya pva ikaṅ parikleṣa katəmu denya.

  
dyad 302: 
base text: 
 [302.1]lavan ta vaneh, nyaṅ kayu-kayu suṇḍe vilut purətən, pinaṅaniṅ bololan, pinakomahniṅ səmut, rinambataniṅ ani, babak kulitnya deniṅ apuy alas, tumuvuh ta ya riṅ karikil gatarasa tiṅgaraṅ, samaṅkanani laranya, lavan saṅsāranya, ndān ləhəṅ təman ika saṅkeṅ duhkhaniṅ daridra, mvaṅ laraniṅ sadākāla mana-mana harəp-harəp, ṅuniveh yan pasevā harəp-harəp vevehana.

  
dyad 303: 
base text: 
 [303.1]apan ikaṅ harəp-harəp vevehana, pinakāməṅ-aməṅan juga ya, denika saṅ sinevā hinarəp-harəp maveha, liṅnira, paraṅke, laku, paṅadəg, paluṅguh, paṅucap, hənəṅ, maṅkana liṅ saṅ sinevā, ndān yatna juga ikaṅ vvaṅ harəp-harəp, vetniṅ gə̄ṅniṅ harəp-harəpnya.

  
dyad 304: 
base text: 
 [304.1]sāri-sāri mata bhaṭāra brahmā manr̥ṣṭi sarvabhūta, aneka prakāra lvirnya, tan tuṅgal buddhinya, lavan pravr̥ttinya, mvaṅ guṇanya, rūpanya, ṅhiṅ tuṅgal juga tan kasr̥ṣṭi denira, adyāpi katəka maṅke, ikaṅ tan asampaya riṅ masevā aṅgə̄ṅ harəp.

  
dyad 305: 
base text: 
 [305.1]katuhvan ikaṅ maminta aṅgə̄ṅ harəp, tan hana juga pahinya lavan vvaṅ meh mātya, ikaṅ səḍəṅ kaṇṭhagataprāṇa, apayapan tuna təka pəgat-pəgat denyāṇucap, hariṅətən alə̄t avnəs mukhanya, kumtər vatəktəgən bhāvanya, mataṅnyan paḍa lavan meh mātya juga ya.

  
dyad 306: 
base text: 
 [306.1]nyaṅ slaṅakəna, ikaṅ saṅsarga, aglis jugānularakən guṇa ya, irikaṅ lot masaṅsarga lavan maguṇa, vyaktinya, nahan yāmbə̄niṅ səkar, an tular mara riṅ dodot, vvai, ləṅa, lmah, makanimitta pasaṅsarganya, lavan ikaṅ kəmbaṅ.

  
dyad 307: 
base text: 
 [307.1]mataṅnyan maṇḍəh ikaṅ bhuddhi, yan pasaṅsarga ṅvaṅ lavan vvaṅ sor hīnabudhhi, yapvan vvaṅ madhyama saṅsarganiṅ vvaṅ, madhyama ikaṅ buddhi denya, vvaṅ uttama pva saṅ sinaṅsarga, uttama buddhiniṅ vvaṅ yan maṅkana.

  
dyad 308: 
base text: 
 [308.1]yadyapin akəḍika kətikaṅ guṇa, yan irika saṅ vvaṅ maguṇa, lot masaṅsarga lavan saṅ maguṇa kunəṅ, lumrā ya maṅkin avuvuh, kadi rūpanikaṅ ləṅa tumibā riṅ vvai, lumrā juga purihnya.

  
dyad 309: 
base text: 
 [309.1]yadyapin akveha ikaṅ guṇa, yan riṅ vvaṅ nirguṇa tan patəkən ri hananiṅ paṅavruhnya, ahə̄t juga ya, tan katon vistāranya, kadyaṅganiṅ vayaṅ-vayaṅaniṅ liman riṅ pahyasan alit, tumūt litnya ādhāranya.

  
dyad 310: 
base text: 
 [310.1]mataṅnyan hayva ṅvaṅ tan jənək riṅ guṇa, prihan taki-takin juga ya, hayva kāveśa gumavayaṅ doṣa, apan ikaṅ vvaṅ durbuddhi deniṅ tan paguṇanya, makamusuh avaknya juga ya. 

  
dyad 311: 
base text: 
 [311.1]kunaṅ ulaha, yan pasahāya kita, saṅ sādhu juga sahāyanta, yan pagavaya pakadaṅan, saṅ sādhu juga kadaṅanta, yadyapin patukara tuvi, ṅuniveh yan samitra lavan saṅ sādhu juga, apan pisaniṅun hanā kayogyaniṅ tan sādhu.

  
dyad 312: 
base text: 
 [312.1]kunəṅ lakṣaṇa saṅ sādhu, tan agiraṅ yan inaləm, tan alara yan inindā, tan kataman krodha, pisaniṅun ujarakənaṅ paruṣavacana, laṅgəṅ dhīrāhniṅ manahnira.

  
dyad 313: 
base text: 
 [313.1]lavan ta vaneh, taraṅən-aṅən doṣaniṅ len, pisaniṅun ujarakənaṅ parāpavāda, guṅanya mvaṅ ulahnya, rahayu juga keṅətnira, tātan hana gantanira manasara sakeṅ śiṣṭācāra, apagəh juga sira ri maryādānira, maṅkana lakṣaṇa saṅ sādhu, sira puruṣottama ṅaranira vaneh.

  
dyad 314: 
base text: 
 [314.1]paramārthanya, upaśama ta pva saṅ sādhu ṅaranira, tumuṅkul deniṅ kvehniṅ guṇanira, mvaṅ vruḥnira, kadyaṅganiṅ pari, tumuṅkul deniṅ bvatniṅ vvahnya, mvaṅ pāṅniṅ kayu, tumuṅkul deniṅ tə̄bniṅ phalanya.

  
dyad 315: 
base text: 
 [315.1]nihan ta purih saṅ sādhu, tan dadi juga sira mucapa doṣaniṅ len, ri vuri-vurinya tuvi, tar aṅgā tan patuluṅa yan panon kalaran, tātar asampe, matvaṅ asih riṅ amarāśraya, mataṅnyan yogya sevān juga sira.

  
dyad 316: 
base text: 
 [316.1]kunaṅ saṅ maṅke kramanira, agə̄ṅ ikaṅ vibhava katəmu denira, vruh ta sira aṅaji kinatvaṅan, saphalan pavīrya, ndātan katəkan mada, tan asiga, tan uddhata, sira tika paṇḍita ṅaranira.

  
dyad 317: 
base text: 
 [317.1]yapva tan katūt ācāra saṅ mahāpuruṣa, katuhvan apan atyanta kvehnya lavan kāsnya, savanehnya ta kunaṅ tūtakəna, sasambhava katūta denta, apan vənaṅ ikānuluṅ sakeṅ lara, tumulaka sakeṅ narakaloka.

  
dyad 318: 
base text: 
 [318.1]lavan vaneh tan kevala vvaṅ, muvah kətikaṅ vvaṅ māsih riṅ vvaṅ sādhu, saṅ hyaṅ ātmā tuvi māsih sira, irikaṅ vvaṅ śuddhaśīla, māsih māvak, mara kasaṅgahanika.

  
dyad 319: 
base text: 
 [319.1]tātan pakanimitta hyunnira riṅ pratyupakāra saṅ sajjana, argavayakən ikaṅ kaparārthan, kunaṅ viveka sira, pravr̥tti saṅ sādhu ta pva iki, maryādā saṅ mahāpuruṣa, maṅkana juga vivekanira, tar prekṣaka riṅ phala.

  
dyad 320: 
base text: 
 [320.1]saṅkṣepanya pravr̥tti saṅ sajjana rakṣān kayatnākəna, kunaṅ ikaṅ dhanādi, tan yukti ika rakṣān, apan luṅhā təka svabhāvanya, tan kəna kinayatnākən, lavan ta vaneh, tan si tan paḍāṅinak tikaṅ kāsyasih ṅaranya, yadyapin daridra tuvi, yan sugih riṅ kasuśīlan, prasiddha sugih ṅaranika, mon sugih riṅ dhana, yan duśśīla, daridra ṅaranika, prasiddhaniṅ māti ika.

  
dyad 321: 
base text: 
 [321.1]mataṅnyan hayva tan paviveka, avakta ta pva umaṅən-aṅəna ulahnyāvakta sāri-sāri, liṅanta, salah kariki ulahta, yukti karika, paḍa lavan paśu kariki ta maṅke, paḍa lavan saṅ paṇḍita kunaṅ, deniki pravr̥ttinta, maṅkana liṅanta sāri-sārin yatnātutura ri pravr̥ttinta.

  
dyad 322: 
base text: 
 [322.1]samaṅke taṅ amukti karmaphala, ikaṅ magave, ikaṅ makon agavaya, ikaṅ maṅanumata, maṅyuktyani, ika ta katəlu, phala ika mamukti karmaphala, salviranya, yan hala, yan hayu.

  
dyad 323: 
base text: 
 [323.1]mataṅnyan śubhakarma tikaṅ prihən, yadyapin pāpakarma ulahaniṅ vvaṅ ri kita, ulah saṅ sādhu juga pamaləsanta, hayva amaləs riṅ pāpakarma, apan ikaṅ vvaṅ mahyun gumavayaṅ kapāpan, pāvakniṅ pāpa ika, hilaṅ denyāvaknya, ika pva tan len mukti phalanikaṅ aśubhakarma ginavayanya.

  
dyad 324: 
base text: 
 [324.1]mataṅnyan hayva tan yatnā, rakṣan kayatnākəna katəmvan ikiṅ si dadi vvaṅ denta, sakāraṇanyan əntasa miṇḍuhura muvah, ta pva gavayakəna, apan atyanta ivəhniṅ mamiṇḍuhurakən, kunaṅ yan pamiṅsorakəna, eman ika, tonənta, nāṅ vuṅkal, piṅruhurakəna ry agraniṅ vukir, antukniṅ parikleśa ika, kunaṅ yan tibākəna ika, tan kevəhan ṅvaṅ irika.

  
dyad 325: 
base text: 
 [325.1]apan ikaṅ śubhakarma ṅaranya, təka riṅ svargaloka kocapanya, ṅuniveh riṅ pr̥thvītala, ya ika kīrti ṅaranika, pocapan, makanimittaṅ gave rahayu, salavasnyan kocap, samaṅkana ikaṅ magave, an vvaṅ ṅaranya.

  
dyad 326: 
base text: 
 [326.1]ika taṅ kīrti, sākṣāt ibu juga ya, ri kapva ahuripi, yadyapin līna ikaṅ makīrti ya, mahurip juga ikān maṅkana, ri tan hilaṅniṅ kīrtinya, kunaṅ ikaṅ si duryaśa, byakta mr̥tyu ika, apan yadyapin ahuripa ika, makakaduryaśanya, yan kocap ika kaduryaśanya māti ṅaranya ika.

  
dyad 327: 
base text: 
 [327.1]nyaṅ paṅrakṣa kīrti, hayva drohaka riṅ mitra, drohaka ṅaraniṅ mahyun ri pātyanika, hayva drohaka ri kaparcaya, parcaya ri kita kunaṅ, riṅ pinaṅanta səkulnya, pamarāśraya kuneṅ, apan kr̥taghna ṅaraniṅ pāpaniṅ maṅkana, tan pūrvarəṇa.

  
dyad 328: 
base text: 
 [328.1]brahmaghna ṅaraniṅ mamāti brāhmaṇa, humilaṅakən saṅ hyaṅ brāhma mantra kunaṅ, tan yatna ri sira, surāpa ṅaraniṅ maṅinum madya, an pakabrata tan paṅinum madya, cora kunaṅ, bhagnabrata ṅaraniṅ maṅləbur brata, atyanta gə̄ṅniṅ pāpanika kabeh, tathāpin maṅkana hana pamrāyaścitta irika, kunaṅ pāpaniṅ kr̥taghna, tan patambānika, tan kavə̄naṅ pinrāyaścitta.

  
dyad 329: 
base text: 
 [329.1]ikaṅ vvaṅ pāpabuddhi, ahyun gumavayakənaṅ ulah pāpa, irikaṅ vvaṅ nirmalabuddhi, pisaniṅun ahyuna ri kagavayaniṅ ulah pāpa, ika taṅ vvaṅ maṅkana kramanya, niyata karəs-rəs, lvirnikaṅ hənu təka riṅ niraya, tinūtnya dlāha.

  
dyad 330: 
base text: 
 [330.1]kunaṅ ikaṅ vvaṅ gumavayakən ikaṅ ulah pāpa, tan māsih māvak ṅaranika, apayapan avaknya gumavayikaṅ kapāpan, avaknya amukti phalanya dlāha.

  
dyad 331: 
base text: 
 [331.1]nihan lvirniṅ tan saṅsargan, vvaṅ maṅulahakən pisakit, parapīḍā durācāra, vvaṅ gə̄ṅ pramāda, vvaṅ mithyāvāda, vvaṅ tan apagəh kabhaktinya, vvaṅ gə̄ṅ rāga, vvaṅ sakta riṅ madya, nahan taṅ nəm kaniṣṭaniṅ vvaṅ, tan yogya sivin.

  
dyad 332: 
base text: 
 [332.1]apan ikaṅ vvaṅ yan pasaṅsarga lavan vvaṅ pāpakarma, kahavā juga ya deniṅ doṣanikaṅ pāpakarma, kadyaṅganiṅ tahən ahurip, milu gəsəṅ yan pamiśra lavan tahən akiṅ, mataṅnyan tan pasahāya, tan pamitrā lavan vvaṅ pāpakarma juga ṅvaṅ.

  
dyad 333: 
base text: 
 [333.1]saṅkṣepanya, tan samitra, tan patukara ṅvaṅ lavan durjana, apa tan yukti ṅvaṅ dilakəniṅ asu, ṅuniveh yan sahutanya.

  
dyad 334: 
base text: 
 [334.1]ika taṅ durjana, tan pahi lavan rvi ika, rūpaniṅ rva tamba irika, upāyan riṅ tan pamuharanya hala, kramanya, yan irikaṅ rvi, pilih tarumpah, pilih siṅgahana ya, kunaṅ ikaṅ durjana, pilih tumuṅkula miṅhaya, pilih dohana kunaṅ, nahan taṅ upāya rva irika kālih.

  
dyad 335: 
base text: 
 [335.1]hayva ta səgəh parcaya riṅ durjana, anuṅku iki, malavas iki haneryyaku, kumva kunaṅ liṅa, hayva ta maṅkana, apan ikaṅ sarpa ṅaranya, yadyapin atyanta lavasanya ajar-ajarana, ivəṅ juga panahutnika.

  
dyad 336: 
base text: 
 [336.1]lavan kramanikaṅ nīca, maṅkin uddhata juga ya, tiniṅhalanya pva saṅ sajjana, tumuṅkul ādara atvaṅ, deniṅ kasuśīlanira, tatan eraṅ amapas anatap, paḍa lavan liman aṅrəpa sira ri hiḍəpnya.

  
dyad 337: 
base text: 
 [337.1]mataṅnya deya saṅ sādhu, hayva juga sira parcaya riṅ durjana, bhakti mara ya, prahva manəmbah kumva kunaṅ liṅanira, hayva ta maṅkana, apan tahan ika kāryakāraṇa jātinika, ndi karika anon si ṅgon tumuṅkul, yatan pakakārya kālapaniṅ vvai riṅ sumur.

  
dyad 338: 
base text: 
 [338.1]hayva ta agiraṅ manah niṅvaṅ, tan kinasampayan denikaṅ durjana sinaṅsarga, apan agə̄ṅ ambəkniṅ tan sinahut deniṅ ulān pamilət.

  
dyad 339: 
base text: 
 [339.1]yadyapin karṇamanohara amanis vətunikaṅ ujar, yan durjana mujarakən, trāsa arəs juga kami denya, kadyaṅganiṅ konaṅunaṅiṅ skar mətu riṅ tan māsanya, pāvakniṅ utpāta amuhara bhaya.

  
dyad 340: 
base text: 
 [340.1]apan yan petən paramārthanikaṅ crolan, riṅ paramārtha madhura, tan hana juga, ṅhiṅ paramārtha amr̥ta juga katəmu, maṅkanaṅ paramārtha dharma, yan petən riṅ paramārtha pāruṣya, nora juga ya paramārtha viṣa juga katəmu.

  
dyad 341: 
base text: 
 [341.1]apan ikaṅ mimba, yan tugələn vaḍuṅən, yadyan tuvuha, niyata apahit juga səvə̄nika, yadyapin lepanan riṅ madhu phan miñak, ivə̄ṅ pahitnaka səvə̄nya, knān gandhamālya kunaṅ, aṅgarāga jənu lepana, salviraniṅ vaṅi-vaṅi mvaṅ kəmbaṅ inaṅit, yayānyan apahita səvə̄nya, maṅkana taṅ durjana, tan kəna hinala-hala, tan kəna hinayu-hayu.

  
dyad 342: 
base text: 
 [342.1]don saṅ hyaṅ aji ṅaranira, maṅhilaṅakəna mada, kunəṅ riṅ durjana, maṅdadyakən mada sira, maṅkin pətəṅ hatinya, vuta tan vruh ri liṅniṅ rāt, kadyaṅganiṅ teja saṅ hyaṅ ādityan paṅhilaṅakən pətəṅ, dumliṅakən panoniṅ rāt, kunaṅ riṅ ulūka, amuhara pətəṅ, maṅkin ahulap, vuta ya denika.

  
dyad 343: 
base text: 
 [343.1]nihan saṅkṣepaniṅ maṅdadyakən mada riṅ durjana, vidyā, dhana, abhijana, vidyā ṅaran saṅ hyaṅ aji, vidyāmada ṅaraniṅ vəpū kapuhara denira, dhana ṅaraniṅ mās maṇik, salvirniṅ vibhava, dhanamada ṅaranikaṅ mada kavaṅun denya, abhijana ṅaraniṅ kavvaṅan, abhijanamada ṅaranikaṅ vəpū kapuhara denya, nahan tāvakniṅ maṅdadyakən mada riṅ durjana, kunaṅ ri saṅ sajjana, maṅdadyakən kopaśaman ika.

  
dyad 344: 
base text: 
 [344.1]apan hana kaləhaṅniṅ vəsi saṅkeṅ buddhiniṅ durjana, apan kavənaṅ ya inəluk, tinuṅkulakən, kavənaṅ pinakəmvakən, maṅgā ta ya drava yan pinanasan, tātan maṅkana buddhiniṅ durjana, kevalākasa marikas, maṅkana jātinya.

  
dyad 345: 
base text: 
 [345.1]āścarya mata ṅvaṅ ri buddhiniṅ durjana, apan atyanta kavidagdhanyan saputiṅ kaduṣṭan, ri kagavayaniṅ hala, tātan hana pahinya lavan apuyiṅ mrāṅ, rūpaniṅ tan katəṅəran paṅgəsəṅi.

  
dyad 346: 
base text: 
 [346.1]kapūhan mata ṅvaṅ deniṅ buddhinikiṅ rāt, hetuniṅ maṅkana, ikaṅ sādhusamūha, mapa hetu niran hana kinahananiṅ iraṅ ri saṅ sādhu, yatika viparīta, niyata amuhara sukha ya irikaṅ durjana.

  
dyad 347: 
base text: 
 [347.1]lavan purihnikaṅ durjana, yadyan savijiniṅ sasavi doṣa saṅ sādhu, katon juga denya, kunaṅ yan doṣanyāvaknya, yadyan savahniṅ vilva tovi katon ta denya, tan tinon juga ya.

  
dyad 348: 
base text: 
 [348.1]lavan svabhāvaniṅ durjana, ika saṅ sādhu, atyanta juga sukha nirān panambaha atvaṅ ādara ri saṅ vr̥ddha paṇḍita, tātan maṅkanaṅ durjana, viparīta kramanya, atyanta parituṣṭanyān təlas maniraskārāvamāna aṅapahāsa ri saṅ mahāpuruṣa.

  
dyad 349: 
base text: 
 [349.1]kunaṅ ikaṅ vvaṅ sugih paripūrṇa, ndātan pagave dānapuṇya, vvaṅ daridrāhaṅkārākas hatinya kunaṅ, uddhata garva, an vvaṅ tan vruh maṅaji kunaṅ, ika ta katəlu, prasiddhaniṅ mūḍha ika, liṅ saṅ paṇḍita.

  
dyad 350: 
base text: 
 [350.1]hana ta vvaṅ nindāgalak riṅ molah salah, ndān inulahakənya juga ikaṅ ulah tan yukti liṅnya, muvah hana ta vvaṅ krodha riṅ pisaniṅun kavaśa denya, dūran vənaṅ tuməkākəna gləṅnya, ikaṅ vvaṅ maṅkana kramanya, vəkasniṅ mūḍha ika.

  
dyad 351: 
base text: 
 [351.1]apan hiḍəpnikaṅ vvaṅ pāpa, irikaṅ ujar mr̥du manohara, saṅka riṅ kahīnakāyānya, hetunika tan eṅat ya, an pamintonan ri kottamaniṅ mās, kālahnyan pagharṣa lavan udyan.

  
dyad 352: 
base text: 
 [352.1]kathañcana pva saṅ sāḍu, hana kināryaranira, irikaṅ tan sāḍu, samaṅkana ta yan humiḍəp avaknya mahāpuruṣa, yadyapin təlas vruh ya ri kocapan yan sinaṅgah tan sāḍu.

  
dyad 353: 
base text: 
 [353.1]kunaṅ saṅ paṇḍita ṅaranira, yadyapin kapva karəṅva halahayun inucapan denira, ndān ikaṅ ujar ahayu juga inalapnira, kadi kramaniṅ haṅsa amaṅan pəhan miniśra lavan vvai, an ikaṅ pəhan juga kapaṅan denya.

  
dyad 354: 
base text: 
 [354.1]apan saṅ sāḍu ṅaranira, yadyapin konən sira riṅ ulah salah, tan paṅhiḍəp juga sira, tan reṅə-rəṅə̄n, kunaṅ ikaṅ vvaṅ duṣṭa, yadyapin uhutana tovi riṅ ulaḥ salaḥ, inulahakənya juga ya.

  
dyad 355: 
base text: 
 [355.1]apan yadyapin paripūrṇa vruhnikaṅ vvaṅ maṅaji, yan durśīla, vyartha ika, apan suluha riṅ śīla yukti don saṅ hyaṅ aji, maṅkana māsnikaṅ vvaṅ atəṅət, vyartha ika, apan dānākəna dadaha riṅ dharmasādhana doniṅ mās ṅaranya, maṅkana kotsāhaniṅ vvaṅ nirbhagya, vvāgan solahnya, vyartha ika, maṅkana kaśaktiniṅ vvaṅ kaśmala, pāpakarma, vyartha ika, apan karakṣān saṅ sāḍu doniṅ kaśaktin ṅaranya.

  
dyad 356: 
base text: 
 [356.1]saṅkṣepa saṅ hyaṅ aji, yar uṅgu riṅ durśīla, vyartha sira māri pavitra, kadyaṅganiṅ vvai muṅgu riṅ kapāla, kadyaṅganiṅ vvai muṅgu ri śvadr̥ti kunaṅ, dr̥ti ṅaranya kulitniṅ vivi sinasat, ginave baladeva, pinakapaṅasvana, yan kulitniṅ sr̥gāla kunaṅ, ginave paṅasvan kunaṅ, yatika śvadr̥ti ṅaranya, ikaṅ vvai makabhājana maṅkana, kapāna tikān śucya, kahavā deniṅ sthanadoṣa, maṅkana ta saṅ hyaṅ aji, yar uṅgu irikaṅ vvaṅ durśīla, vyartha sira, apan tan pagave kapāvanan.

  
dyad 357: 
base text: 
 [357.1]yadyapin saṅ hyaṅ samyagjñāna, kavruhan ikaṅ vvaṅ durśīla, vyartha ta rakva sira, apa tan vənaṅ sira mankākən iṣṭasādhya, yatan rinakṣa riṅ śiṣṭācāra, kadyaṅganiṅ ikūniṅ śr̥gāla, tan panaputi, tan kupina, tan pamurug daṅśamaśaka, alū lalərādi, maṅkana tika saṅ hyaṅ samyagjñāna, an uṅgu irikaṅ vvaṅ durśīla.

  
dyad 358: 
base text: 
 [358.1]apan ikaṅ loka, karma pinakakaliliranya, kaliṅanya, śubha-śubhakarmaphala juga tinəmunya, niyata masambandha lavan śubha-śubhakarma ta pva ya, saṅkṣepanya, inatagniṅ pūrvakarmanya, ikaṅ loka ṅaranya, paramārthanya, kinavaśākəniṅ pūrvakarma kita kabeh.

  
dyad 359: 
base text: 
 [359.1]tātan aṅgā tan kabhuktya ikaṅ pūrvakarma, sakalviriṅ phalanika, denikaṅ makakarma ya, mvaṅ tan kemuran dumunuṅ irikaṅ kartā ṅūni, kadi kramanikaṅ anakniṅ ləmbu, tan kemuran umet kavitanya, yadyan mātusatusa ikaṅ ləmbu səḍaṅnya amisusu, pamoranika ravitnya, meṅət juga ya tan kemurani ravitnya.

  
dyad 360: 
base text: 
 [360.1]mvaṅ meṅət ri tikaṅ pūrvakarmaphala ṅaranya, umatag avaknya kramanya, tan kəna tinulak, luput dinohakən, pinarəkakən, kadyaṅganiṅ puṣpaphala, an meṅət ri māsanya, dumāni śarīranya.

  
dyad 361: 
base text: 
 [361.1]kramanya, yan anvam, yan səḍəṅ-səḍəṅ, vayahnika, yan atuha, ika magave śubhāśubhakarma ṅūni ri pūrvajanma, rare, yauvana, atuha, yan bhukti phalaniṅ śubhāśubhakarmanya ṅūni, saṁkṣepanya, sāvasthānya ṅūnin pagave sukr̥ta duṣkr̥ta samaṅkanāvasthānyan bhukti, pūrvakarmanya, yeka təmuṅ phalanya.

  
dyad 362: 
base text: 
 [362.1]hana mara vvaṅ gə̄ṅ yatna vivekī, vvaṅ prājña, vvaṅ utsāha ṅusira agələm, vvaṅ śūra, vvaṅ jitendriya, vvaṅ surūpa, nirvikāra sarvāvayavanya, riṅ samaṅkana tika sovaṅ-sovaṅ, dadi ya pinakakavula denika sor sakeriya, pūrvakarma hetunika.

  
dyad 363: 
base text: 
 [363.1]atyanta mata papahīyan ikaṅ pūrvakarmaphala, tonənta, nāṅ mamikul usuṅan, nāṅ lumaku mahavan usuṅun.

  
dyad 364: 
base text: 
 [364.1]kapva māti kaṅ loka, mahyun riṅ sukha asama-sama, kunaṅ apan yathāśakti denyāgave dharmasādhana, ya ta tinūtnikaṅ karmaphala tinəmunya.

  
dyad 365: 
base text: 
 [365.1]nāṅ tvaṅ, nāṅ sampe, nāṅ saubhāgya, nāṅ nirbhāgya, nāṅ kṣaya, nāṅ vr̥ddhi, ika ta kabeh, luṅhā təka ika, irikaṅ sarvaloka, tiṅkahnikaṅ pūrvakarma ṅūni, tinūtniṅ kabhuktyanya maṅke.

  
dyad 366: 
base text: 
 [366.1]ikaṅ aklit riṅ paradrəvya ṅūni riṅ pūrvajanma, daridra janmanika riṅ dlāha, ikaṅ amāti ṅūni pinatyan ika dlāha, saṅkṣepanya, salvirniṅ karma vīja inipuk ṅūni, ya ika kabhukti phalanya dlāha.

  
dyad 367: 
base text: 
 [367.1]lavan ikaṅ vastu inipuk, tan patuvuh ika len saṅkerikaṅ inipuk, maṅkana tikaṅ pūrvakarma, yatika tinūtniṅ phala kabhukti dlāha.

  
dyad 368: 
base text: 
 [368.1]yan riṅ svargaloka, sukha kevala ikaṅ bhinukti ṅkāna, kunaṅ yan ṅke riṅ martyaloka, sukhaduhkha ikaṅ kabhukti, kunaṅ riṅ narakaloka, duhkha kevala ikaṅ bhinukti ṅkāna, yapvan riṅ mokṣapada, paramasukha ikaṅ kabhukti ṅkāna.

  
dyad 369: 
base text: 
 [369.1]lima ikaṅ sukr̥ta mankākən riṅ svargaloka, pratyekanya, sumur, yaśa pavilāsān, sabhā, kadyaṅganiṅ ləbuh, pəkən, tambak, lalayan, śālā, nahan taṅ lima mankākən riṅ svargaloka.

  
dyad 370: 
base text: 
 [370.1]hayva ta aṅinak-inak, ikaṅ gavayən sakatambe liṅta, maṅke jugan gavayakəna, ikaṅ gavayənta sore liṅta, eñjiṅ jugeka gavayakənanta, apan ikaṅ mr̥tyu, tan paṅerakən juga ya, tan huniṅa riṅ turuṅ gavenya, lavan huvus gavenya.

  
dyad 371: 
base text: 
 [371.1]yapvan hana sira samitra lavan saṅ hyaṅ mr̥tyu, tan kəna riṅ tuha pāti kunaṅ, sira yogyan umiyatakənaṅ məne həlam.

  
dyad 372: 
base text: 
 [372.1]tan pahiṅan təka ikaṅ kāla ṅaranya, mātus-atus ikaṅ tahun, tar pakaləvasan, kunaṅ ikaṅ pravr̥tti makaləvasan ika, sep-sepan gatinya, ikaṅ hurip pva ya ta, kṣaṇamātra hananya, apa ta nimittaniṅ maturva, pəṅpə̄ṅən juga ikaṅ hurip, dadahakəna riṅ dharmasādhana.

  
dyad 373: 
base text: 
 [373.1]apan atyanta juga kəḍikniṅ huripnikaṅ sarvabhava, an akəḍik ya, kaparvan ta ya deniṅ vəṅi, kālaniṅ turu paṅaveśaniṅ harip mata, saparvan ta ṅaranika, turahnya, ika taṅ saparvan, muvah ta ya linvaṅan deniṅ lara, mvaṅ prihati, tuha, vighna, atyanta riṅ akəḍik ta ṅaranika kavəkas.

  
dyad 374: 
base text: 
 [374.1]apan ikaṅ sarvabhāva, kaləbu riṅ saṅsārasāgara ya, ajro tuvi, lara, tuha, prihati pinakāvuhayanya, ndātan hana juga atutur.

  
dyad 375: 
base text: 
 [375.1]tātan tamba, tan mantra, tan homa, tan japa, vənaṅ manuluṅ sakeṅ pāti, manulaka mr̥tyu, punah-punah mantrocāraṇa, pavaluy-valuyniṅ kocāraṇan saṅ hyaṅ mantra, japa ṅaranya.

  
dyad 376: 
base text: 
 [376.1]anon pva tika vvaṅ, nirvighna svastha apagəh aṅən-aṅənya, tan kataman vairāgya, an panon vvaṅ jīrṇa, durbala deniṅ tuha, vvaṅ alara kunaṅ, vvaṅ māti kunaṅ, tinonya, ndātan virigən, kadi tan kamaṅkana hiḍəpnya, ikaṅ vvaṅ maṅkana kramanya, tan hana pahinya lavan vastu tan paviveka, nāṅ ghaṭapaṭadi.

  
dyad 377: 
base text: 
 [377.1]yadyapin təlas kavaśa makahiṅanaṅ catussāgara, ikaṅ pr̥thivīmaṇḍala denikaṅ vvaṅ, makahetu gə̄ṅniṅ kaśaktinya, yaya juga tan luputnya riṅ lara, tuha, pāti.

  
dyad 378: 
base text: 
 [378.1]kunaṅ saṅ hyaṅ mr̥tyu ṅaranira, kāla pinakāvaknira, kṣaṇa, lava, nimeṣa, ahorātrādi, ya pinakaṣaḍbhāvanira ṣaḍ, patuduhaniṅ śarīranira, pinakarūpanira taṅ lara, tuha, prasiddha pakatona nira, mahas ta sira, vyāpaka amənuhiṅ sakala loka, sira tāmaṅan ikaṅ sarvabhāva, kadyaṅganiṅ sarpa pakanaṅin, an paṅan ikaṅ pavana.

  
dyad 379: 
base text: 
 [379.1]mataṅnyan pəṅpə̄ṅən ikiṅ hurip, lavan vənaṅ ta ri kagavayaniṅ dharmasādhana, apan ikaṅ guṇa tuha ṅaranya, atyanta saṅsāranya, anon mara kita vvaṅ matuha, maṅke kramanya, tan vənaṅ matiṅgal viṣaya, apan agə̄ṅ trəṣṇānya, ndātan vənaṅ ya ri kabhuktyanya, apan jīrṇa sarvendriyanya, tātan hana pahinya lavan śr̥gālātuha tan pahuntu, tr̥ṣṇā riṅ tahulan, kevala dinilatnya ikaṅ tahulan, deniṅ tr̥ṣṇānya riṅ āsvādamātra, maṅkana papaḍanikaṅ vr̥ddha kāmuka, lavan ikaṅ śr̥gālātuha tan pahuntu, arah tan vənaṅ amgat gə̄ṅniṅ tr̥ṣṇānya.

  
dyad 380: 
base text: 
 [380.1]alupa ta juga yan katəkan pāti, apan ikaṅ sarvabhāva, tan hana pahinya lavan vvaṅ doṣān vinava riṅ pamaṅgahan, rūpaniṅ salaṅka-salaṅkahan palvaṅ huripnya, maṅkana tikaṅ sarvabhāva, savəṅi-savəṅin palvaṅ huripnya, maṅkin aparə pātinya.

  
dyad 381: 
base text: 
 [381.1]tātan kəna tinulak ikaṅ mr̥tyu ṅaranya, tan paṅantyakən svabhāvanya, mataṅnyan salah ikaṅ viveka kumva, ikiṅ gavayənkva sakarəṅ, jəmah gavayənkva tikaṅ dharmasādhana, hayva ta maṅkana, pəṅpə̄ṅan usənakəna ta pva ikaṅ puṇyakarma, sāvakaniṅ dharmasādhana.

  
dyad 382: 
base text: 
 [382.1]apan tan hana prasiddha vighnaniṅ kārya, lena saṅkeṅ mr̥tyu, saṅkṣepanya, mr̥tyu vastuniṅ kinatakutan, kāraṇaniṅ agaravalan aməṅpə̄ṅa gumavayaṅ dharmasādhana kārya, kadyaṅganiṅ vva-vvahan, tan hana avasthā hinernika lena sakeṅ tibā, maṅkana taṅ vastu hana, niyata makāvasānaṅ taya juga ya.

  
dyad 383: 
base text: 
 [383.1]hana ādin pūrvakarmaphala tinūtniṅ mr̥tyun paṅhiṅan, śaṅkukāla vinava rəṅəhnya, apan yadyapin syuha jarjarita śarīranikaṅ vvaṅ deniṅ hru, yan tan prāptāvasara, tan təka niṅ śaṅkunya, tan māti ika, kaharasa riṅ tuṅtuṅniṅ dukutmatra tuvi, dadi ika māti, yan prāptakāla.

  
dyad 384: 
base text: 
 [384.1]saṅkṣepanikiṅ dadi, kinuñcaṅ iṅ lara prihati, tan vuruṅ māti, vruh pva kitān maṅkana purihnya, hayva ta humənəṅ, hayva aṅinak-inak, sumukhākən an tan sukha ṅaranika.

  
dyad 385: 
base text: 
 [385.1]apan ikaṅ mr̥tyu ṅaranya, tumūt juga ya aṅintayirikiṅ sarvabhāva, riṅ paluṅguhan, riṅ paturvan, riṅ pamaṅanan, riṅ paran, hana juga ya aṅikū, an maṅkana, apa ta kāraṇanta aṅinak turu, apan tan hana pahinta maṅkā lavan ivak riṅ tunahan.

  
dyad 386: 
base text: 
 [386.1]lavan ta vaneh, niyata juga lakvanta, ikaṅ lakvana, atyanta riṅ durgama, tan paparāryanan, tātan hanaṅ bhakta ṅaranya, mvaṅ tan hanaṅ bhujālamba, təkən, gəgvan, prakāra, tan hana tinañan, pətəṅ pəpət tan panon rāt, yatika lakvananta, tānuṅga-nuṅgal, apa ta dāyanta, apa aṅən-aṅəntat lakvana ika, mataṅnyan puṇyakarma usənakənanta, pilih paramajñāna, sahāyanta.

  
dyad 387: 
base text: 
 [387.1]lavan ta vaneh, ri kālanta vismr̥ti, bhrānta hilaṅ tuturta, aṅadəg matanta, asriṅ səguntāmka syambəkan, tumama riṅ pətəṅ tan pagaməlan, ndita paranika strīnta, vəkānta, kadaṅta, ekākī juga kitat laku.

  
dyad 388: 
base text: 
 [388.1]saṅkṣepanya, ikiṅ tuha ya aṅusi, paṅhilaṅakən kayauvanan, ya taṅ durbalākən śarīra, hilaṅ taṅ kaśaktin, rūpa, təka riṅ yāvat sarvāvayava, jīrṇananā sahananya, vruh pva kita ri niyatanika, mataṅnyan yatnā ta kita kəkəsa kalyan mās maṇik, ika taṅ kalyan liṅmami, sukr̥takarma ika, salvirniṅ puṇyakarma.

  
dyad 389: 
base text: 
 [389.1]apan ikaṅ vibhava, hiraṇyaratnādi, śubhā-śubhakarma humanakənya, tan vənaṅ ika sādhana, tumulakaṅ lara, tuha, pāti.

  
dyad 390: 
base text: 
 [390.1]anitya pva ikaṅ kayauvanan, rūpa, jīvita, ṅuniveh salvirniṅ vibhava, dhānyarajatavastrādi, si tayaniṅ lara, mvaṅ priyasamāgama, anitya ika ta kabeh, mataṅnya tan jənək saṅ paṇḍita irika.

  
dyad 391: 
base text: 
 [391.1]hayva ta pramāda, jənək kunaṅ tika, hiḍəpana, ri nirvighnanta, nirvyādhi kunaṅ lara, mvaṅ kvehniṅ vibhavanta, davāni huripta, hayva ta maṅkana, giri-girina ta pva kita, kadi rūpaniṅ apuy, viṣa, musuh, an tan atīs prāṇākənanta, kəḍiknya.

  
dyad 392: 
base text: 
 [392.1]samaṅka marika tan kaviśvāsa saṅ paṇḍita, lvirnya, strī, ratu, sarpa, vidyābyāsa, vvaṅ sevaka riṅ śatru, bhoga, āyuṣya, nahan lvirniṅ tan tinuṅgalan de saṅ paṇḍita, tar əṅgah tar gərəmə, tar tīs prāṇa irika.

  
dyad 393: 
base text: 
 [393.1]apan svabhānanikaṅ janma, tinūtniṅ lara, tuha, prihati, duhkhamaya ta pva ya, apa tan paramārtha sukha ikaṅ sinukhākənya, eṅət pva saṅ paṇḍita ri tattvanya, mataṅnyan mokṣamārga sinādhyanira, paramārtha tambaniṅ duhkha.

  
dyad 394: 
base text: 
 [394.1]niyata adulur kəta ikaṅ hurip lavan śarīra, śarīra handəlaniṅ hurip, hurip hetuniṅ śarīran hana, hilaṅniṅ hurip, hilaṅniṅ śarīra, saṅkṣepanya, parəṅ mətu, parəṅ māti, gatinya.

  
dyad 395: 
base text: 
 [395.1]apan ikaṅ śubhāśubhakarma, ginave makasādhanaṅ śarīra, śarīra sādhananiṅ mukti phalanya dlāha, paramārthanya, ikaṅ śarīra taliniṅ saṅsāra, viṣayaniṅ sukhaduhkha, mataṅnya tan dadya janma ta kami dlāha.

  
dyad 396: 
base text: 
 [396.1]an maṅkana purihnikiṅ janma, kinavaśākəniṅ kāla, saṅsāra svabhāvanya, hayva ta pramāda, pahahniṅ ikaṅ buddhi, hənəbən, vehən rumgəpaṅ mokṣamārga.

  
dyad 397: 
base text: 
 [397.1]rva tikaṅ mārga ṅaranya, hana pitr̥yāna, hana devayāna, ika saṅ gr̥hastha karma, saṅ makānuṣṭhāna pūjā, pañcayajñādi, pitr̥yāna ṅaranika mārga tinūtnira, kunaṅ ika saṅ nistr̥ṣṇā, tyakta parigraha, kevala atiṅgal, devayāna ṅaranika mārga tinutnira.

  
dyad 398: 
base text: 
 [398.1]ika saṅ manūtakən pitr̥yāna, makamārga yajña, tapa, yamani yamādi, śiṣṭācārabrata, svargapada antukanira, ndan tibā sira muvah, maluy maṅjanma, mataṅnyan saṅ hyaṅ kamokṣan sira prihən, sādhyan de saṅ vruh, apan tan katamān sira janma, tuha, pāti.

  
dyad 399: 
base text: 
 [399.1]nihan taṅ duhkha riṅ svargaloka, ri həntinikaṅ karmaphala, ikaṅ kāraṇaniṅ svargapada, alūm səkar suhunika saṅ svargastha, təmbeniṅ magave manastāpa ika, tibā pva sira sakiṅ suraloka, atyanta gə̄ṅnikaṅ śoka santāpa, maṅkana sarvadāyanikaṅ duhkha riṅ suraloka təka riṅ brāhmaloka ikaṅ duhkha maṅkana kramanya.

  
dyad 400: 
base text: 
 [400.1]ika duhkhaniṅ maṅjanma, mvaṅ manastāpa niṅ svarga vicyuta, atyanta riṅ karəs-rəsnika, mataṅnyan tan eṅin kami ri svargapada.

  
dyad 401: 
base text: 
 [401.1]ri svargaloka ṅaran ikaṅ duhkha, maṅkana kramanya, riṅ narakaloka pva ya ta, tātan ucapən lvir ikaṅ duhkha, aneka paṅdaṇḍa saṅ yamakiṅkara, maṅjanma pva riṅ tiryagyoni, mr̥ga paśu sarīsr̥pādi, atyanta saṅsāranya, apayapan pinaṅan ya deniṅ rovaṅnya, yatika sarvadāyaniṅ saṅsāranya, riṅ pitr̥loka mara ya, lapā, vəlkaṅ mukhyaniṅ duhkha ṅkāna, riṅ mānuṣayoni pva ya ta, asilih-silih kramanikaṅ sukhadukha irika.

  
dyad 402: 
base text: 
 [402.1]apan ikiṅ dadi vvaṅ, prathamaṅ tāvat, yan eñjiṅ duhkha ya deniṅ paṅlaraniṅ mūtrapurīṣa, māvan pva saṅ hyaṅ manəṅah ādityateja, duhkha deniṅ lapā, vəlkaṅ ya, təlas pva ya amaṅan, pūrṇa parituṣṭa, duhkha ta ya deniṅ paṅaveśa niṅ rāga, vəṅi pva surup saṅ hyaṅ āditya, duhkha ta ya deniṅ pamaribhutaniṅ harip mata.

  
dyad 403: 
base text: 
 [403.1]maṅkana pva kramanikiṅ saṅsāra, mataṅnya təntasakən tāvakta makakāraṇāvakta, hayva kita sumaṅsārāvakta, apan avakta prasiddha kadaṅnyāvakta, avakta prasiddha musuhnyāvakta, paramārthanya, yan māsih avakta ryy avakta, kumiṅkan saṅ hyaṅ kamokṣan, kadaṅnyāvakta ikān maṅkana, yapvan tan māsih avakta ryy avakta, tar kira-kira ləpasanya, musuhnyāvakta ikān maṅkana.

  
dyad 404: 
base text: 
 [404.1]apan ikiṅ manah prasiddha niṅ saṅsāra, yan karakətan rāgādi mala, yapvan nirmala, tan kakənan vikalpa, ri hilaṅ niṅ rāgādi kleśa, sira vastu niṅ kamokṣan, prasiddha niṅ məntasiṅ bhavārṇava.

  
dyad 405: 
base text: 
 [405.1]tuṅgal kəta paramārthaniṅ śatru ṅaranya, ṅhiṅ si puṅguṅ juga, tan hana ta pva maḍana kaśaktiniṅ apan ikiṅ liniput denika, niyata juga ya gumaveṅ aśubhakarma.

  
dyad 406: 
base text: 
 [406.1]apan ikaṅ sukhaduhkha kabhukti, puṅguṅ saṅkanika, ikaṅ puṅguṅ, kalobhan saṅkanika, ikaṅ kalobhan, puṅguṅ saṅkanika, mataṅnyan puṅguṅ saṅkaniṅ saṅsāra.

  
dyad 407: 
base text: 
 [407.1]mataṅnyan hayva pramāda, dlə̄na tikaṅ doṣa, an prasiddha kavaṅun deniṅ kalobhan, lavan ikaṅ ahaṅkārajñāna, ahaṅkārajñāna ṅaranya jñāna maṅaku, anuṅku iki, sapa aku lavan iki, maṅkana liṅnya, tan eṅət iṅ prakr̥ti puruṣāntara, yatika ahaṅkārajñāna ṅaranya, vəkasniṅ bandhana ika, puṅguṅ saṅkanika, yatika aryakəna.

  
dyad 408: 
base text: 
 [408.1]ikaṅ taṅ puṅguṅ, yatika klabakənanta, makasādhanaṅ kaprajñān, prajñā ṅaraniṅ tutur tan patiṅan, si vruh ta riṅ vastu tattva, apan saṅ paṇḍita, vənaṅ sira maṅəntasakən vvaṅ len tuvi, saṅkeṅ bhavārṇava, makasādhanaṅ parahu, vinaṅun deniṅ kaprajñānira, kunaṅ ikaṅ apuṅguṅ, tan hanaṅ kaprajñān iriya, avaknya tuvi, tan kāntas denya.

  
dyad 409: 
base text: 
 [409.1]kady aṅganiṅ budahaya, lumaku manuṅga-nuṅgal, agə̄ṅ ika duhkha katəmu denya riṅ havan, maṅkana taṅ apuṅguṅ, an haneṅ rāt, agə̄ṅ ikaṅ saṅsāra katəmu denya, mataṅnya saṅ prājñā ṅaranira, saṅ enak vruhnira riṅ vastu tattva, sira viśeṣa.

  
dyad 410: 
base text: 
 [410.1]kunaṅ ikaṅ apuṅguṅ, niyata juga ya humiḍəp ikaṅ kaprihati, makahetu patəmunya lavan keliknya, papasahnya lavan kāsihnya, arah denyāhaṅkāranya, makanimitta puṅguṅnya.

  
dyad 411: 
base text: 
 [411.1]kadyaṅganiṅ paṇḍemās, maṅapi mās pirak, yan alpayatna ya, asove ya, lanā ikaṅ mās inapinya, kaməna śuddhya, yapvan tībraṅ yatna ya, eṅgal ikaṅ mās inapinya, kaməna śuddhya.

  
dyad 412: 
base text: 
 [412.1]maṅkana taṅ hurip, an śinocan pinakaśuddhi, kinlabakən rāgādi malanya, yan alpayatna ṅvaṅ, alavas ya tan śuddhi, mātus-atus ikaṅ janma kaməna ya śuddhya, yapvan tībrayatna ṅvaṅ, kumlabakən malanya, eṅgal śuddhinya.

  
dyad 413: 
base text: 
 [413.1]hana ya adyus, laṅlā lvirnyān isuh i śarīranya, sinambinyāsibu tan parikdə̄ṅ, tan aṅel ika, ndān yan akəḍik gələh-gələhnya avaknya, kunaṅ yan akveh gləh-gləhnya avaknya, enak rakətnya, aṅel ikān pesuh-isuh, ulihnya yatna tan vənaṅ līlā, maṅkana taṅ krodhalobhādimala, an klabakəna saṅkeṅ śarīra.

  
dyad 414: 
base text: 
 [414.1]kunaṅ paṅhilaṅanta krodha, si tan rəṅə-rəṅə̄n, juga hayva tan kəlan yapvan ikaṅ rāga, katiṅgalaniṅ prapañcājñāna, paṅhilaṅanterika, kunaṅ ikaṅ lobha, moha, si kasantoṣan paṅhilaṅanterika, yapvan viṣaya, nāṅ śabda, rūpa, rasa, gandha, sparśa, si vruh ta riṅ vastu tattva paṅhilaṅanterika.

  
dyad 415: 
base text: 
 [415.1]kunaṅ ikaṅ buddhi harəp-harəp, ri siddhaniṅ iṣṭasādhya, vidhivaśa paṅhilaṅanterika, titahniṅ vidhi ta pva herakəna, yapvan vibhava, annapāna ratna vastrādi, bhogopabhoga, si tan karakətan paṅhilaṅanterika, kunaṅ ikaṅ sih, si vruh ta riṅ anitya niṅ sarvabhava paṅhilaṅanterika, yapvan ikaṅ śokasantāpādi duhkha, yoga paṅhilaṅanterika, yoga ṅaranya cittavr̥ttinirodha, kahr̥taniṅ manah, saṅ kumavaśākən ika, sira paṇḍita ṅaranira.

  
dyad 416: 
base text: 
 [416.1]kunaṅ ikaṅ kābhimānan, si kāruṇya paṅhilaṅanterika, yapvan ikaṅ tr̥ṣṇā, paritoṣa paṅhilaṅanterika, ikaṅ manah sarvasukha juga, kunaṅ ikaṅ ləməh, kotsāhan paṅhilaṅanterika, kunaṅ ikaṅ vikalpajñāna, niścayajñāna paṅhilaṅanterika, niścayajñāna ṅaraniṅ samyagjñāna.

  
dyad 417: 
base text: 
 [417.1]hilaṅ pvaṅ abhimāna ri manah ta, janapriya ta kita, kinakūṅaniṅ rāt, yapvan hilaṅ rāganta, paramasukha kapaṅguh denta, hilaṅ pva krodhanta, tan hana ta śatrunta, nora kasaṅśayanta, mvaṅ lumare kita, yapvan hilaṅ tr̥ṣnānta, tātan hana aṅgiṇḍala agave prihati ri kita.

  
dyad 418: 
base text: 
 [418.1]svabhāva mātīkaṅ indriya, an paviṣaya riṅ svagocaranya sovaṅ-sovaṅ, tinūtakən ika, kunaṅ ikaṅ hinilan saṅ paṇḍita, yan pakanimittaṅ lālana, mvaṅ rāga juga, tan pakaphalaṅ dharmasādhana, ya ika siniṅgahanira.

  
dyad 419: 
base text: 
 [419.1]kunaṅ paramārtha deyaniṅ tumulakaṅ rāga, hayvāṅayam-ayam, hayvāṅaṅən-aṅən, hayvāṅaras, hayva mulat, irikaṅ viṣayaniṅ rāga, yapvan kavaśa ika, niyata hilaṅniṅ rāga.

  
dyad 420: 
base text: 
 [420.1]apan ikaṅ rāga, prapañcājñāna humanākənya ya, tan kahrət pva ya ta, vr̥ddhi ta ya, yatika kinlabakən de saṅ paṇḍita, makahetu katonaniṅ doṣanya, mvaṅ enak niṅ vruhnira riṅ vastu tattva.

  
dyad 421: 
base text: 
 [421.1]mataṅnya kayatnakənaṅ tattvavicchedana, kālocitaniṅ vastu tattva, nāṅ kṣaṇikādi, ryy anityanikiṅ rāt, maran katəmuṅ kasantoṣan, apan ika saṅ təlas tuməmuṅ kasantoṣan, lumrā riṅ rāt, vibhavanira, saparanira təmuṅ bhogopabhoga, apayapan kapva anukhe ikaṅ sarvavastu ri sira, kadyaṅganikaṅ vvaṅ matarumpah, saparanya tan panampak ləmah, kapva māləp-aləp, ikaṅ tinapaknya, maṅkana ta saṅ santoṣabuddhi, bhoganira ikaṅ sarvavastu.

  
dyad 422: 
base text: 
 [422.1]apan sahananikaṅ brīhiyava, pari, java, riṅ pr̥thivīmaṇḍala, təka riṅ hiraṇya, rajata, vastra, paśu, strīratnādi, tan vvaṅ tuṅgal makanu ika, pasāmānyan, paramārthanika kabeh, lavan yadyapin vvaṅ siki, makānva ika, ivə̄ṅ tan pamuharanya tr̥pti, tan paṅhilapura kalobhan, vruh pva saṅ paṇḍita maṅkanaṅ tattva, mataṅnyan si kasantoṣan pinakadr̥byanira.

  
dyad 423: 
base text: 
 [423.1]kunaṅ denira, tan inaṅən-aṅənira juga, guṇanikaṅ vastu təlas, kabhukti denira, inaknya, hayunya, salvirniṅ pālapanya, yatika pinuṅkurakənira, enak pva parāṅamukhanira ri guṇanya, hilaṅ ta tr̥śnānira irikaṅ vastu.

  
dyad 424: 
base text: 
 [424.1]apan ikaṅ vvaṅ malara an papasah lavan kāsihnya, gə̄ṅniṅ sihnya, makanimitta kāṅən-aṅənani guṇanya, salviriṅ pālapanya, kāraṇanika, ya ta anuvuhakən prihati śoka santāpa ri hatinya, halanya pva aṅən-aṅənanya, salvirniṅ deṣanya, hilaṅ niyata ni sihnya təke prihatinya.

  
dyad 425: 
base text: 
 [425.1]kunaṅ sarvadāya, turu juga hilan, apan ikaṅ turu, lavan ipyan, ya amaṅun hala, apayapan sumaput ikaṅ rajah tamah denika.

  
dyad 426: 
base text: 
 [426.1]mataṅnyan deyanika saṅ mamet hayu, yan abhyudaya, ṅuniveh yan nihśreyasa, samaṅke hilānira, hayva laku-laku riṅ kuləm, hayvāturu riṅ rahina, hayva luhya, hayva saktah riṅ saṅga, hayvāhyun-hyun darpa riṅ madya, hayva ləsu dīnārusuh riṅ ulah, hayva tan paṅhrət indriya.

  
dyad 427: 
base text: 
 [427.1]kahrətaniṅ manah ikaṅ prihən təman, apan ya tan kahrət ikaṅ manah, capala ikaṅ indriya, sāhasikan papravr̥tti, tuvi tan sipi kaduṣṭan ikaṅ viṣaya ṅaranya, byaktāpuhara hala, niyatānəmu duhkha ṅvaṅ jənək iriya.

  
dyad 428: 
base text: 
 [428.1]apan ikaṅ vvaṅ tumūtakən paṅavaśaniṅ indriya ri viṣayanya, tan hana juga gantanya varəga, pisaniṅun paṅguhaṅ tr̥pti, kadi rūpaniṅ hayam alas, kapanasan, maṅusir hə̄bniṅ həlaṅ duvəg aṅlayaṅ kapāna ikān təmva sukha niṅ maṅə̄b.

  
dyad 429: 
base text: 
 [429.1]tātan hana gantanikaṅ rāga mahuvusana, yadyapin vehən ya ri savastuniṅ kinarāgan, maṅkin tinūtakən, maṅkin vr̥ddhi kramanya, kadi kramaniṅ apuy, dumilah deniṅ miñak, maṅkin sinyukan miñak, maṅkin dumilah, maṅkana taṅ rāga.

  
dyad 430: 
base text: 
 [430.1]ri sakvehniṅ kinarāgan, tan hana amaḍana strī, riṅ agə̄ṅ denya agave kapāpan, apayapan saṅkaniṅ hala ikaṅ strī ṅaranya, mataṅnyan siṅgahana ikaṅ strī ṅaranya, kāṅən-aṅənanya tuvi, tiṅgalakəna juga ya.

  
dyad 431: 
base text: 
 [431.1]apan ika gati rasika molah riṅ grāma, strī hetunika, maṅkana ikaṅ krayavikrayagati masaṅbyavahāra, deniṅ strī jugeka, saṅkṣepanikiṅ strī ṅaranya, saṅkaniṅ prihati juga ya, mataṅnyan hayva jənək irika.

  
dyad 432: 
base text: 
 [432.1]nāṅ pāti, nāṅ pracaṇḍānila, aṅin adr̥s tan paṅkura, nāṅ saṅ hyaṅ mr̥tyū, nāṅ vaḍavānala, apuy ahulu kuḍu, ri ḍasariṅ pātāla, nāṅ laṇḍəpiṅ kuva-kuva, nāṅ kālakūṭa viṣa, nāṅ vyālasarpa, nāṅ prakupitāgni, apuy dumilah kātara, paturunan ika kabeh, yatika strī ṅaranya, pilih salahsikinika kabeh, tattvanikaṅ sinaṅgah strī.

  
dyad 433: 
base text: 
 [433.1]apan ikaṅ strī, təka asih agalak matanya, liṅnikaṅ kāmuka, vastuniṅ apus-apus tambaluṅ, śaṅkalaniṅ mūḍha juga ya, kadyaṅganiṅ jāla, pukət, payaṅ, an hinanakən bandhanā paṅalap ivak, mvaṅ kadi kuruṅaniṅ manuk, an hinahakən pañjaranikaṅ manuk.

  
dyad 434: 
base text: 
 [434.1]tātan hana tan yogya parana, deniṅ strī ṅaranya, tan yogya mara irika, apan mamaṅke gatiṅku, kunaṅ ika, mamaṅkana gatinya, mamaṅkana kavvaṅanya, tātan katəkan viveka maṅkana, ikaṅ strī ṅaranya, mara juga ya, mvaṅ tan vruh ta ya riṅ atuha riṅ anvam, tātan huniṅa ya riṅ surūpa lavan virūpa, jalu-jalu ta pva iki, maṅkana juga liṅnyan təkākən rāganya.

  
dyad 435: 
base text: 
 [435.1]saṅkṣepanikiṅ strī, durācāra juga ya, tan kavənaṅ sinəṅkəran, yadyapin sinəṅkəran, vinarah riṅ maryādā yukti, apa tan saṅka ri pamātihnyān vinarah, mataṅnyan anukūla pakatonanya ri jalunya, kunaṅ prasiddha kāraṇanya ri denyan tan kinārya juga, nora mujuk-mujuki ya, pilih deniṅ takutnya kunaṅ, pilih paribhāva, kāraṇanyan maṅkana.

  
dyad 436: 
base text: 
 [436.1]yadyapin ikaṅ aji kavruh bhagavān śukra, mvaṅ ikaṅ aji kavruh bhagavān vr̥haspati, dadya ika kalih memana, kavaśa niyatanika bhyāsan, sāri-sāri lolyan kayatnākəna, kunaṅ buddhiniṅ strī, vəkasniṅ durgrāhya juga ya, tar kənenaku kakavaśanya, yadyapin lolyan sāri-sāri kayatnākəna, hrətśalya mata saṅhulun umapa ta kunəṅ təkapan ika saṅ vvaṅ rumakṣa ya.

  
dyad 437: 
base text: 
 [437.1]tan pakabsuran mata saṅ hyaṅ apuy ṅaranira, yadyapin sahananiṅ kayu, satumuvuh riṅ bhūrmaṇḍala, yan tibākəna ri sira, ivəṅ tan tr̥ptyanira, maṅkin vr̥ddhi juga dilahnira denika, maṅkana taṅ tasik, tan pakavarəgan uminum vvai riṅ lvah, maṅkana saṅ hyaṅ mr̥tyu, tan pakabsuran umaṅan hurip niṅ sarvabhāva, maṅkana tikaṅ strī ṅaranya, tan pakabsuran juga rāganya riṅ saṅga.

  
dyad 438: 
base text: 
 [438.1]tan həntya mata doṣanikaṅ strī yan varṇan, yadyapin hana vvaṅ aliḍaha sevu, māyuṣa ta ya sātus tahun, hayva ta ya salah gave, doṣaniṅ strī kevala varṇananya, ivə̄ṅ tan həntya, makāntaṅ katəkan pāti.

  
dyad 439: 
base text: 
 [439.1]lavan ikaṅ strī ṅaranya, apuy vamba paḍanya, kunaṅ ikaṅ jalu-jalu ṅaranya, paḍa lavan miñak ikaṅ, kaliṅanya, yāvat ikaṅ jalu-jalu sakta aparək irika, niyata syuḥ drava durbala ya, yapvan apagəh ikaṅ vvaṅ riṅ śiṣṭācāra, tan kāveśa denikaṅ strī, niyata nirvikāra ya apəgah riṅ hayu.

  
dyad 440: 
base text: 
 [440.1]tattvanikaṅ strī ṅaranya, sulap, bañcana juga ya, makāvak krodha, kimburu, mataṅnyan dinohan ika de saṅ paṇḍita, tan hana pahinya lavan amedhya, bībhatsa, vastu campur.

  
dyad 441: 
base text: 
 [441.1]svabhāvaniṅ strī ta ikaṅ magave hala riṅ vvaṅ, lara prihati pinuharanya, muruṅakən sarvakārya, eṅət pva saṅ paṇḍita, mataṅnyar yatna juga sira dumohiṅ strī.

  
dyad 442: 
base text: 
 [442.1]hana ta avayava ṅkā yyarvakniṅ strī, atyanta riṅ bībhatsa, vəkasniṅ kararəmah, yogya kelika, yukti siṅgahana, hayva ta maṅkana, ra pva tan ya kajnəknikaṅ vvaṅ, hartha akūṅ alulut juga ya irika, an maṅkana ikaṅ vvaṅ, ndya ta kunaṅ duhmaḥ ya vairāgya.

  
dyad 443: 
base text: 
 [443.1]apan ṅkā riṅ mānuṣaloka, ika saṅ paṇḍita, vicakṣaṇa tuvi, tan hana sira tan dīne kaśmala, kinavaśākən denya avayavaniṅ strī, kulit sasulipatiṅ kidaṅ, pramānānya.

  
dyad 444: 
base text: 
 [444.1]ri tṅahnikaṅ kulit sasulipatniṅ kidaṅ, hana ta kani, mṅā tan kneṅ varas, pinakalnaniṅ mūtra, lavan rah, hibkan hariṅət, lavan sarvamala, ya ta aṅde vulaṅun irikaṅ rāt, mūdha vuta tuli ya denya.

  
dyad 445: 
base text: 
 [445.1]ika taṅ kani, sinuhan sāri-sāri, ndātan trəbis juga ya, tan rubuh piṅgirnya, tātan kna riṅ jro, kālih ikaṅ anuhan juga durbala, hilaṅ śaktinya, hilaṅ māsnya.

  
dyad 446: 
base text: 
 [446.1]atyanta riṅ bībhatsa ikaṅ kani liṅmami, amətvakən sarvamalaniṅ śarīra, kāvaraṇan deniṅ kalā marvuduk lvat-lvat, yatināmuhara kūṅ trəśnā lulut irikaṅ rāt, āścarya mata kami, tan sipi karika bañcananikaṅ loka an maṅkana.

  
dyad 447: 
base text: 
 [447.1]mataṅnyan dohana juga ikaṅ strī ṅaranya, tan reṅə̄n ujar-ujarnya, ṅuniveh tan piḍəṅarakna sabisik-bisiknya, hayveniṅət-iṅət, rūpanya, ṅuniveh yan pamunāṅligā, apan kavulatanika, karəṅvani śabdanika, ya amuhara paṅāveśaniṅ rāga.

  
dyad 448: 
base text: 
 [448.1]hayva tātan yatna, hayva rukva-rukvan aṅucapa varvarn lavan ibunta, vvaṅ sānakta anakta kunəṅ, apan aglis juga paṅāveśan ikaṅ indriyalolya ṅaranya, yadyan saṅ paṇḍita tuvi kākarṣaṇa sira denya.

  
dyad 449: 
base text: 
 [449.1]kady aṅganiṅ apuy ri kuvuṅniṅ kayu, an gsəṅ ikaṅ kayu niśeśa aradin tka riṅ lāṅnya, vitnya, vvadnya, maṅkana ta rakətnikaṅ rāgadveśa ri hati, niyata ika maṅlilaṅakən dharma, artha, mokṣa, nitya padulur niṅ rāga, lavan dveṣa, yāvat hanaṅ rāga, tāvat hanaṅ kadveśan.

  
dyad 450: 
base text: 
 [450.1]lavan ikiṅ rāga, vəkasniṅ bandhana ika, ṅliṅ iki tan pakarvva kāraṇaniṅ rāśa, apan ika saṅ luput sakeṅ rāgapāśa, niyata sira mulih riṅ brāhmapada, tadājara, mamara, mabhaya, mamrəyya, pada, brāhma, kṣama, saṅ hyaṅ brāhmapada ṅaranira, tan kataman tuha, lara, bhaya, lāti, nirvvāṇapada ṅaranira vaneh.

  
dyad 451: 
base text: 
 [451.1]kunaṅ pakatonan ika saṅ vvaṅ umgat rāganira, yan vənaṅ humrət krodhanira juga, klānta sira ri halahayuniṅ ujar, tātan alara sira yar inavaghāta, sira tika rāganirmukta ṅaranira.

  
dyad 452: 
base text: 
 [452.1]nya liṅamami, ikaṅ vvaṅ inapahāsa ri tan doṣanya, pisaniṅu yan tuhva makadoṣa ikaṅ dośa vih, apa ta nimitta nikān agləṅ, apan tan tuhu ikaṅ paṅdūṣaṇa iriya, utuhva kunaṅ ikaṅ paṅapahāsa irikaṅ vvaṅ, apan suṅgah ya maka dāṣa ika, tan yogya ika aglaṅa yadyapin tan ujarana kta ya ri doṣanya, tan apahāsan, ivə̄ṅ juga rakətnikaṅ doṣa iriya, mataṅnyan klākna salahknaniṅ ujar.

  
dyad 453: 
base text: 
 [453.1]valuyaknaṅ ujar, ikaṅ vvaṅ yan kāveśa deniṅ rāga, rāga ṅaranya hyun riṅ sarvaviṣaya, kakavaśa pva ya deniṅ rāga, deni ta kāmanika, kāma ṅaraniṅ hyun riṅ āliṅganādi cumbana, rumakət pvaṅ kāma ri hatinya, dadi ta icchānya, icchā ṅaraniṅ hyun riṅ viśeṣa, dadi pva icchānya, mtu ta tr̥ṣṇānya.

  
dyad 454: 
base text: 
 [454.1]

  
dyad 455: 
base text: 
 [455.1]apan kami maṅke, tonənta nirun kami, kinavaśākəniṅ trəṣṇā, inahasākən, vinavanya riṅ kadohan kami, parəknikaṅ bhoga katon maṅiṅin-iṅin ri kami sāri-sāri, tātan hana pahimami lavan ikaṅ vḍus, iniṅin-iṅin riṅ dukut sāgəm tumūt ta ya maṅgāṅalor aṅidul.

  
dyad 456: 
base text: 
 [456.1]nāṅ kayauvanan sakarəṅ paməpətniṅ śarīra, tan laṅgəṅ ika, kdə̄ deniṅ tuha, maṅkana ikaṅ ārogya ṅaranya, si tayaniṅ lara, anitya ika, apan aganti lavan lara, maṅkana ikiṅ hurip, anitya ika, apan niyata tka ikaṅ pāti ṅaranya, kunaṅ ikaṅ trəṣṇā, nitya juga pinakasvabhāvanya, apan tan hana humilaṅakən ya, ri pātikta tuvi, tumūt juga ya, yan tan katəmu kaklabanya.

  
dyad 457: 
base text: 
 [457.1]nahan yaṅ vvaṅ atuha tonən denta, hilaṅ mara rambutnika, rurū rūkṣā kṣayā rigali, maṅkana huntunya, durbalā lara araṅ apogah, kunaṅ trəṣnānya riṅ hurip lavan riṅ vibhava, tan palvaṅ juga ya, yayā ləṅgaṅ tuṅgəṅ apəgah nirvikāra.

  
dyad 458: 
base text: 
 [458.1]tātan hana vastu ṅkə riṅ loka, vnaṅa paṅlibkaniṅ trəṣnā, apan ikaṅ vvaṅ agə̄ṅ trəṣnānya, tan hana pahinya lavan tasik, kapva pisaniṅun kna riṅ hibək.

  
dyad 459: 
base text: 
 [459.1]apan ikaṅ trəṣnā ṅaranya, agə̄ṅ juga ya, mavuvuh pva ikaṅ vibhava, sāvakaniṅ kinatrəṣnān, humvat ta ya maṅkin agə̄ṅ, kadi kramaniṅ suṅuniṅ ləmbu, an maṅkin humvat, tumvat ikaṅ ləmbu makasuṅu ya, humvat kramanya maṅkin agə̄ṅ, maṅkana tikaṅ trəṣnā, maṅkin agə̄ṅ ri hvatnikaṅ kinatrəṣnān.

  
dyad 460: 
base text: 
 [460.1]mvaṅ tan hana pahinikaṅ trəṣnā lavan strī kaśmala aṅavaśākən svāmī, vənaṅ kumon ikaṅ svāmī makolaha ṅulah tan yukti, kunaṅ apan ikaṅ iraṅ, paḍa lavan ibu, ya ta rumakṣa ikaṅ vvaṅ tumaṅgahi ya makolahaṅ vipatha, saṅkṣepanya, vvaṅ tarkneṅ iraṅ, maṅka makolahaṅ anyāya, deniṅ paṅavaśaniṅ trəṣnanya.

  
dyad 461: 
base text: 
 [461.1]paramārthanikaṅ trəṣnā, ahala paṅāveśanya, mataṅnyan hanaṅ praṅ, tukar, halaniṅ ambəkiṅ triloka, paṅāveśaniṅ trəṣnā kaliṅan ika, kunaṅ irika saṅ vvaṅ mgat paṅapusniṅ trəṣnā, tan hanaṅ vaira ṅaranya, tātan hanaṅ daridra, tātan hanaṅ sugih ṅaranya ri sira, mvaṅ tan kataman prihati.

  
dyad 462: 
base text: 
 [462.1]ndya kari vastuniṅ trəṣnā ṅaranya, nya apan tahan kvaṅujar, nihan ikaṅ tan pāvak, an katon apagəh rakətnya riṅ avak, tar kna siniṅgahan, luput inilagan evəh katiṅgalanya deniṅ durbuddhi, an rakət riṅ śarīra, tātan ilu śīrṇa ri duvəgnya an śīrṇa durbala ikaṅ śarīra andəlanya tuvi, lara dhīra anavanakən, karakət riṅ śarīra, ndaḥ yatika si trəṣnā ṅaranya, kavaśā pva ri katiṅgalan ika denta, yatiku prasiddhaniṅ anəmu sukha ṅaranya.

  
dyad 463: 
base text: 
 [463.1]apayapan ikaṅ sukha, kavaṅun deniṅ kabhuktyaniṅ pañcaviṣaya, ṅke riṅ martyaloka, lavan ikaṅ sukha, kavaṅun deniṅ kabhuktyaniṅ pañcaviṣaya riṅ suraloka, ika taṅ sukha kālih, yatika pisanakna piṇḍan, tahil-tahilana ta ya, makalayanaṅ trəṣnākṣayasukha, trəṣnākṣayasukha ṅaranya, hana ya sukha katəmu, makanimitta hilaṅniṅ trəṣnā vəkasniṅ sinaṅgah sukha ika, yatika trəṣnākṣayasukha ṅaranya, yatika vrātana, tahilana lavan ikaṅ sukha kālih, ndan pisaniṅu hana pahiriban ikaṅ sukha kālih denya, yadyan panəmbəlasanya tuvi, ivə̄ṅ juga soran ikaṅ sukha kālih denya.

  
dyad 464: 
base text: 
 [464.1]ṅhiṅ si trəṣnā tikaṅ manuvuhakən kalobhan, tātan hana bhedanikaṅ kalobhan lavan vuhaya, ri kapvan krura aṅləmakən riṅ saṅsāra, tumuvuh pvaṅ kalobhan, mtu taṅ buddhipāpa, ikaṅ buddhipāpa, ya tikāmaṅun adharma, ikaṅ adharma, ya ta phaladuhkha, nivandhaniṅ amukti lara prihati ika ta.

  
dyad 465: 
base text: 
 [465.1]saṅkṣepanikaṅ tr̥ṣṇā manuvuhakən kalobhan, ikaṅ kalobhan, yatika parumahaniṅ sarvapāpa, apan ikaṅ lubdha, vvaṅ sinaputiṅ kalobhan, niyata juga ya mulahakən ikaṅ kapāpan, yadyapin vicakṣaṇa tuvi.

  
dyad 466: 
base text: 
 [466.1]yāvat mtuṅ kalobhan, niyata tan santoṣanikaṅ vvaṅ, tan santoṣa pva ya ta, niyata ta ya amaṅgaḥ lara prihati, lavan maṅkin vr̥ddhi paṅāveśanikaṅ indriya deniṅ kalobhan, maṅāveśa pvaṅ indriya, hilaṅ taṅ kaprajñān, mvaṅ salvirniṅ aji paṅavruhnikaṅ vvaṅ, kadi kramaniṅ aji tan sinvādhyāya.

  
dyad 467: 
base text: 
 [467.1]lavan ta vaneh, agə̄ṅ ikaṅ prihati ri kālaniṅ maṅarjana, prabhāvaniṅ kalobhān ika, siddha pva deniṅ maṅarjana, molih atah patəṅpa-təṅpaṅiṅ animtim, navuvuh taṅ prihati ri karakṣanya, apayapan sarvābhiśaṅkī juga ṅvaṅ mamṅa-mṅan artha, katuhvan tan apilih īrṣyā, krodha akira-kira riṅ hala, malvaṅ pva ya saṅkapisan, pinakabyaya dadah ri kaparipūrṇa paknanya, ṅuniveh yan alvaṅ deniṅ kativasan, ndah tan sipi ta denya amaṅun lara prihati, rasa atuṅtuṅa pāti, saṅkṣepanikaṅ artha, kaśmala juga ya, sāvasthān pamaṅun duhkha.

  
dyad 468: 
base text: 
 [468.1]nihan ta denikaṅ artha, ri duvəgnyan paripūrṇa siddha saphala nirvighna kārjananya, samaṅkana ta yan paṅde vulaṅun anuvuhakən mada, katkan pva ya vighna, malvaṅ hilaṅ kunaṅ, irika ta yan pagave manastāpa asama-sama tan sipi, ṅuni ri kālanyan inarjana pinrih kinārya, tan ucapən gə̄ṅiṅ denyāgave prihati, aṅhel ta saṅhulun maṅiṅət-iṅət, kapan ta kunaṅ ikaṅ bhogan panukha, ru haturnyan kinārya kinalarākən, liṅmami maṅkana arah glāna.

  
dyad 469: 
base text: 
 [469.1]mvaṅ tan apilih, katakutnika saṅ makdr̥byaṅ dhana ṅaranira, apayapan saṅśaya sira, ri saṅ prabhu, riṅ vvai riṅ apuy, riṅ maliṅ, riṅ kadaṅ, kapva kasaṅśaya saṅ mamās ika kabeh, kadyakgan saṅ hyaṅ mr̥tyu, an kinasaṅśayākən deniṅ sarvabhava.

  
dyad 470: 
base text: 
 [470.1]tātan hana pahinika saṅ mamās lavan dagiṅ reṅreṅ, sakvanyan kepvan, ndā yan uṅgva riṅ ākāśa, manuk mata katakutnya, o yan uṅgva riṅ lmah, śr̥gāla katakutnya, o yan uṅgva riṅ vvai, ikan katakutnya, saṅkṣəpanya, sakvanyan tan sukha apan tan apilih kasaṅśanya, maṅkana ta saṅ sugih ṅaranira.

  
dyad 471: 
base text: 
 [471.1]saṅkṣiptaniṅ vuvusmami, ri sḍəṅnyan anitya ikaṅ sarvabhāva, makāntaṅ apasaha marikaṅ apupul, mvaṅ ikaṅ mapupul, avayava lavan avayavaṅ, vyaktinya, nāṅ avayava pāṇipādādi, inaku papasahnika jmah, lavan avayavaṅnya, ikaṅ śarīra, maṅkana ikaṅ hurip ṅaranya, niyata makāvasānaṅ pāti ika, maṅkana tikaṅ saṅyoga, niyata makāntaṅ viprayoga ika, vruh pva kita ri tan ləṅgaṅniṅ hana, mvaṅ ri tan hananiṅ ləṅgaṅ, ndya ta kāraṇaniṅ svaṅkāra amrih aṅusir vibhava, ndyaṅ prihən, ndyaṅ amriha, ndyaṅ pamrihakna.

  
dyad 472: 
base text: 
 [472.1]apan hana vvaṅ humaran-haran huripnya, māti riṅ palagan, saṅka ri svīkāranya aṅusir vibhava, dudū taṅ niṣkāraṇa humulunakən avaknya amrih sevaka, deniṅ hyunya riṅ vibhava.

  
dyad 473: 
base text: 
 [473.1]niyata amaṅun aiśvarya tikaṅ vibhava ṅaranya, aiśvarya ṅaraniṅ si vaśa, apan basa-basa aṅavaśākən kramanikaṅ vvaṅ deniṅ vibhava, parumahaniṅ doṣa tikaṅ aiśvarya ṅaranya, yayadyan tan ləṅgaṅ hananya, tan vuruṅ agave cittavikāra, hilaṅnya, hananya tuvi, an maṅkana tattvanikaṅ aiśvarya, syapa ta amseriya.

  
dyad 474: 
base text: 
 [474.1]tuvi pva yan pamaṅun mada, apan tiga prasiddhaniṅ amaṅun mada, ikaṅ amuhara vulaṅun riṅ apuṅguṅ, pratyekanya, strī, annapānādi bhoga, aiśvarya, nahan taṅ amaṅun mada, hana pva jnək irika, ya tika aturu tan vriṅ rāt ṅaranya.

  
dyad 475: 
base text: 
 [475.1]ikaṅ vibhava, lavan strī, paḍa ika mvaṅ patapatahniṅ yark, ri kapva cañcalākalis eṅā polahnya, an maṅkana, saṅ apa ta sira paṇḍita jnəkeriya, apan tan pabheda pavehnya sukha, lavan sukhaniṅ maṅə̄b ri kivikniṅ vyāla sarpa.

  
dyad 476: 
base text: 
 [476.1]saṅkṣipta, hayva vulaṅun, tat lvi-ləvih aṅarjana vibhava, saduvəg-duvəg ta ya, apan ikaṅ avak tuvi, dadi ika amuhara cukər, tat vənaṅ ri kavavanya, keṅvanya, katuluṅanya, yan ya tkā lalisniṅ vidhivaśa.

  
dyad 477: 
base text: 
 [477.1]ātyanta bheda marikaṅ kadaridran, lavan karatun, apan ika saṅ makadr̥byaṅ lakṣmī, hana juga posikni hatinira, kunaṅ ika saṅ tyantaparigraha, makadr̥byaṅ kadaridran, sira vastuniṅ amaṅgih sukha, apan nisaṅśaya solahnira.

  
dyad 478: 
base text: 
 [478.1]apan sakvehnika saṅ mamās, sahananika saṅ maṅarjana abhyudaya, tan hana juga sira katon nirvighna, maṅkana pva ya ta, mataṅnya deyanika saṅ meṅət, tiṅalakna sira jugekaṅ artha, ilagana ikaṅ kleśa.

  
dyad 479: 
base text: 
 [479.1]manah kta nimittaniṅ sukhaduhkhan katəmu, nahan yaṅ paḍahi sajiniṅ rājya, maṅgala saṅ prabhu, sāmānya sahananikaṅ vvaṅ riṅ antahpura rumṅə̄ ya, hana pva kumva vivekanya, tan grāhī, karəṅə̄ mara ya deṅku, hilaṅ pāpaṅku denika, ya ika sukha denika.

  
dyad 480: 
base text: 
 [480.1]lavan ta vaneh, ika saṅ meṅət riṅ tlu, apanniṅ tlu, nya durlabhaniṅ artha, sulabhaniṅ kleśa, duhkhaniṅ maṅrakṣa kutumba, nahan tāvakniṅ tlu, saṅ yatna ri kālocitanika, sira tika luput tan kapāśa.

  
dyad 481: 
base text: 
 [481.1]mataṅnyan tiṅgalakna kaparigrahaniṅ sarvavastu, apan agə̄ṅ halaniṅ mamarigraha, tonənta, nāṅ ulər magave bsar, huruṅ pinarigrahanya, ya mara nimittanyān kabanḍa vəkasan.

  
dyad 482: 
base text: 
 [482.1]ikaṅ vvaṅ magəhakən rakətniṅ vastu kāsihnya, kāptanya ri hatinya, tamolah maṅhə̄t-hə̄t prihati, mamakə̄ hatinya riṅ lipuṅ ṅaranya.

  
dyad 483: 
base text: 
 [483.1]apan ikaṅ sih ya ika mūlaniṅ prihati, sih nimittaniṅ kahrət tavandhana, prastāvaniṅ anəmu duhkha tika.

  
dyad 484: 
base text: 
 [484.1]rumakət pva sihnikaṅ vvaṅ riṅ anak, rabi, mvaṅ kuṭumba, manhər tika kakləm evəh kāntasanya, paḍa lavan liman atuha kaptək riṅ aəṇḍut.

  
dyad 485: 
base text: 
 [485.1]ṅhiṅ sihniṅ mānak marabi, matikaṅ paramārtha viṣa ṅaranya, riṅ rāt, śakti tar kna tinamban, apan sakvehnika saṅ tlas kna denya, bhrānta saṅsāra vulaṅun juga ya, kedər avaluy-valuy riṅ bhāvacakra haməṅanya.

  
dyad 486: 
base text: 
 [486.1]hana mara vastu mtu saṅkeṅ śarīra, ndātan inatu ya denikaṅ maśarīra, tan svaṅku ika, tan sapaku lavan ika, maṅkana liṅnyan āryyakən ya, krimi ika maṅkana kramanya, mtu saṅkeṅ śarīranika, tiniṅgalakən tan inatunya deniṅ maśarīranika, hana tātan mtu saṅkeṅ śarīra, ndān inaku svā denikaṅ maśarīra, anuṅku ika, sapaku lavan ika maṅkana liṅnya, putra ika maṅkana, ya tika tiṅgalakna, kadi kramanikaṅ krimi, mavan hana mata marəknikaṅ krimi, apan sākṣāt mtu saṅkeṅ śarīra, tathāpi tiniṅgalakən, pruh pva tika an dedeniṅ manah ika, mataṅnyan ika sādhananta amgatāsih niṅ mānak arabi.

  
dyad 487: 
base text: 
 [487.1]yan ikaṅ vastu kāsih, ika hetuniṅ bhayan katəmu, apan parumahaniṅ duhkha ikaṅ sih ṅaranya, saṅkṣiptan ikaṅ sih vvitnikaṅ duhkha ta pva ya, tiṅgalakna pva ika, katəmu taṅ parama sukha.

  
dyad 488: 
base text: 
 [488.1]hayva ta aṅaṅən-aṅən sambandha, kadaṅ varga, ya ta sādhyaṅ kamokṣan, liṅanta mapa ta lviran iki kabeh ri tayaṅku, liṅanta maṅkana, hayva tika.

  
dyad 489: 
base text: 
 [489.1]apan tan prasiddhakāraṇa ṅaranya, lena saṅkeṅ avak, ikiṅ śarīra paramārthakāraṇa, ikiṅ dadi kabeh, avaknya kāraṇaniṅ hananya, vr̥ddhi pva ya , nirvighna tke katuhanya, avaknya juga kāraṇanika, manmu pva ya sukhaduhkha, pāti, prihati, avaknya atah kāraṇanika, apan pūrvakarma tinūtnika kabeh.

  
dyad 490: 
base text: 
 [490.1]kady aṅganiṅ vataṅ kahala makambaṅan riṅ tasik, dadi ya kacuṇḍuka apaṅgih lavan kapvanya vataṅ, niyatanya apasah muvah, dadi taya apaṅgih muvah, maṅkana ta papaṅgihnikaṅ sarvabhava, lavan kapranya, anitya ika, niyata makāntaṅ mapasah, dadi ta ya apaṅgih muvah.

  
dyad 491: 
base text: 
 [491.1]maṅkana tikaṅ anak, putu, puyut, kadaṅ, mitra, rinakva, papaṅgih ta ya lavan ika kabeh, irikaṅ sakṣaṇa tuvi, niyata apasah avasānanika, mataṅnyan hayva tībra karaktan māsih.

  
dyad 492: 
base text: 
 [492.1]anādi ktaṅ janma ṅaranya, tan kinavruhan təmbenya, luput kinalakaran, vilaṅniṅ janmāntara, mevivut pva bapanta, ibunta, anakta, rabinta, riṅ sayuga-sayuga, paramārthanya, ndyaṅ enak katpətana sānu lavan ika, ndyaṅ tuduhan anunta.

  
dyad 493: 
base text: 
 [493.1]tātan hana teka nitya patmunya ṅaranya, ikana patmu ika, ikan tan tmu ika, kapva tan laṅgəṅ ika, patmunta lavan ikiṅ śarīranta tuvi, tan laṅgəṅ ika, mapasaha mara don ikiṅ pāṇīpādādi, hayva tenucap ikaṅ len.

  
dyad 494: 
base text: 
 [494.1]kta sakeṅ taya marika, muvah ta ya mulih riṅ taya, saṅkṣipta, tan akunta ika, ika tan sapa lavan kita, an maṅkana, apa tojara, apa polaha.

  
dyad 495: 
base text: 
 [495.1]hilaṅ pva mās, māti pvaṅ anak, rabi, bapa, ibu, ikāna tlas paratra, atiśaya ta gə̄ṅnikaṅ lara, mvaṅ duhkhaniṅ hati eṅət pva kitān maṅkana, gavayənta tikaṅ tambāniṅ duhkha.

  
dyad 496: 
base text: 
 [496.1]hana mara vvaṅ kdə̄ maṅən-aṅən ikaṅ māti, vastu hilaṅ kunaṅ, agə̄ṅ prihatinya denya, ika gə̄ṅniṅ prihatinya, yatika amuṅun lara, rva ikaṅ lara kavaṅun denika aṅaṅən-aṅən ikiṅ huvus hilaṅ, ikaṅ vvaṅ maṅkana, ya ta amaṅun hala ṅaranya.

  
dyad 497: 
base text: 
 [497.1]nyaṅ prasiddha tambāniṅ prihati, kramanya, ikaṅ vastu hilaṅ, luṅhā, māti kunaṅ, tan siddha kārjananya kunaṅ, yatika tan aṅən-aṅən, apan apəgah rakətnya ri hati yan inaṅən-aṅən, rumakət pva ya, maṅkin avuvuḥ kramanya, ya ta anuvuhakən prihati, mataṅnya hayva ika inaṅən-aṅən.

  
dyad 498: 
base text: 
 [498.1]pilih saṅ mamās tumiṅgalakən māsnya, pilih ikaṅ mās tumiṅgalakən saṅ mamās, upalakṣaṇa riṅ asiṅ masambandha, tan laṅgəṅ ta pva patmuniṅ sānu mvaṅ anunya, pruh pva saṅ paṇḍiterika, mataṅnyan tan karantan sira.

  
dyad 499: 
base text: 
 [499.1]nyan taṅ buddhi sarvadāya, pagəhakna rumuhun, liṅanya anitya tattvanikaṅ sarvabhāva, iki gatiṅku maṅke, anuṅku nāṅ ikiṅ hana maṅke mne hləm, anitya ika, maṅkana liṅanikaṅ tutur katuturana.

  
dyad 500: 
base text: 
 [500.1]ika saṅ eṅət yarnityaniṅ sarvavastu, yadyan aluma ikaṅ skar suhunira, tar akiṅkiṅ sira tar manastāpa, kunaṅ ikaṅ vvaṅ karaktan, tar vavarəṅəh riṅ anityatattva, agə̄ṅ manastāpanika deniṅ viṅle suviṅ.

  
dyad 501: 
base text: 
 [501.1]nyaṅ amoṅ apuy, kumuliṅ ri kahananya, kasūban pva ya denikaṅ apuy, maṅga ta ya aṅlampva humiḍəpaṅ panas, deniṅ mūdhanya, tar popāya ri tan sūbanikaṅ panas, ikaṅ vvaṅ maṅkana kramanya, tan paṇḍita ṅaranika apan tātan maṅkana saṅ paṇḍita ṅaranira, mahā sirān pagave duhkhanya avaknira līlā sirān hilaṅakən ya.

  
dyad 502: 
base text: 
 [502.1]tuvi pvan paganti purihnikaṅ sukha mvaṅ duhkha, hana lavan taya, si sugih lavan si daridra, pāti lavan hurip, kapva maganti hananika riṅ dadi, eṅət pva saṅ paṇḍiterika, mataṅnyat tar agiraṅ, tar prihati, laṅgəṅ ahniṅ manahnira.

  
dyad 503: 
base text: 
 [503.1]saṅkṣipta, bhuktin tkaniṅ sukha, tkani duhkha bhuktin atika, kaliṅanya, klākna ta pvaṅ sukha duhkha, hayva ta hana kinārya, herakna tkanya sovaṅ-sovaṅ, sambinta taṅ arjana dharmapravr̥tti, kady aṅganiṅ masava-savah, klān sinambinya anahən panastīs, an antyakən usunikaṅ pari.

  
dyad 504: 
base text: 
 [504.1]tar ?? sini??han ikaṅ sukha duhkha ṅaranya, paṅavaśaniṅ vidhivaśa, kāraṇaniṅ sarvabhāvān panmu sukha mvaṅ duhka.

  
dyad 505: 
base text: 
 [505.1]ikaṅ vidhi ṅaranika, pūrvakarma tinūtnya, səṅkəranya ikaṅ ikaṅ pūrvakarma niyatanya, jātinya ikān pakāvak hala, lavan hayu, mataṅnyan paganti ikaṅ sukhaduhkha ṅaranya, tātan hana pahinikaṅ sarvabhāva lavan catraniṅ guluṅan, niyata kapiṅsor ikaṅ aruhur ṅūni, muvah niyatanika kapiṇḍuhur ikiṅ sor.

  
dyad 506: 
base text: 
 [506.1]hana pva tuturan maṅkanaṅ tattva, yatika majñā ṅaranya, yāvat pva ikaṅ vvaṅ majñāna, tan rakət ikaṅ hartha lavan prihati ri manahnya, ika ta sinaṅgah paṇḍita ṅaranira.

  
dyad 507: 
base text: 
 [507.1]ikaṅ manah maṅkana kramanya, yatika prajñā ṅaranya, ya ta sādhanantat klabakən duhkhaniṅ citta, kunaṅ ikaṅ tambāpalapah, lba guliga akar, prabr̥ti laraniṅ śarīra hilaṅ denya, yatika jñānabala ṅaranya ika, kaśaktiniṅ jñāna, ləvih saṅkeṅ kāyabala, kaśaktiniṅ śarīra.

  
dyad 508: 
base text: 
 [508.1]apan duhkhaniṅ manah anuvuhakəni kalaraniṅ śarira, kady aṅganiṅ vsi tinunu pinanasan, pinasyakən vvai riṅ kumbha, panasnya ya amuhara panas irikaṅ vvai.

  
dyad 509: 
base text: 
 [509.1]mataṅnya duhkhaniṅ manah, prihən paḍəmən riṅ kaprajñān, apan niyata juga hilaṅ deniṅ kaprajñān, kady aṅganiṅ apuy dumilah, niyata paṅəmnika deniṅ vvai, paḍəm pva duhkhaniṅ manah, paḍəm ta haranikaṅ śarīra.

  
dyad 510: 
base text: 
 [510.1]tan si tuha ktika vruh, tan syāpusniṅ kus, tan krutniṅ sarvāvayava, tan si huvan, apa pva, si kaprajñān juga, ika si vruh ta riṅ tattva, ya ika kaprajñān ṅaranya, ya ika paṅavruh, kāraṇaniṅ məntasanaṅ bhavasāgara.

  
dyad 511: 
base text: 
 [511.1]saṅ kinahananiṅ kaprajñān ṅaranira, tan alara yan panmu duhkha, tan agiraṅ yan panmu sukha, tātan kataman krodha, mvaṅ takut, prihati, laṅgəṅ mah?iṅ juga tuturnira, apar majñāna, muni vi ṅaraniṅ majñāna.

  
dyad 512: 
base text: 
 [512.1]mātus-atus, mevivu marikaṅ lara, bhaya, prihati, tka sāri-sāri, ndān hatiniṅ mūdha ināveśanika, kunaṅ ri hati saṅ paṇḍita, pisaniṅu ikān tamā.

  
dyad 513: 
base text: 
 [513.1]apan ika saṅ tlas taməmuṅ kaprajñān, hilaṅ kalaṅkaniṅ jñānanira, niṣkalaṅka pva jñānanira, katəmu taṅ sattvaguṇa denira, sattva kevala, tan karaktan rajah tamah, sattva ṅaraniṅ satah bhāvah, si uttamajñāna, citta sat svabhāva, tar ka?nan tr̥ṣṇādi, katəmu pvaṅ sattvaguṇa denira, prasannātmaka ta sira, tan karakət riṅ śarīra, luput riṅ karmaphala.

  
dyad 514: 
base text: 
 [514.1]lavan ta vaneh, ika saṅ kinahananiṅ kaprajñān, yadyapin panṅaha riṅ viṣaya sira, kambulana pañcāviṣaya, parəkana bhogopabhoga sāri-sāri, tar jnək juga sira, tan kalāśa denika, tan kadi kramanikaṅ apuṅguṅ, yadyapin atyanta tayanikaṅ viṣaya iriya, pisaniṅu yan kāmbvana bhogopabhoga mātra tuvi, tathāpi jnək juga ya, tan ari harəp-harəp.

  
dyad 515: 
base text: 
 [515.1]ika taṅ kaprajñān, yan kavoran malaniṅ jñāna, tan aharəp ika, kady aṅganyaṅ mās hinapi, nda tapran śuddha, turuṅ hana rakətnikaṅ vsi ri ya, tan aharəp ika.

  
dyad 516: 
base text: 
 [516.1]kunaṅ paramārthanya, hilaṅ ikaṅ kleśaniṅ avak, an pinanasan riṅ jñāna, hilaṅ pvaṅ kleśa, ri katəmvaniṅ samyagjñāna, hilaṅ taṅ janma, mari punarbhava, kady aṅganiṅ vīja, pinanasan sinaṅa, hilaṅ tuvuhnika, mari masəvə̄.

  
dyad 517:  
base text: 
 [517.1]tātan kna livakṣaṇān, tan papakatonan, luput vinikalpa, jñānanika saṅ jñānī ṅaranira, kady aṅganiṅ tapakiṅ manut aṅlayaṅ riṅ ākāśa, tan katon tapaknya riṅ laṅit, mvaṅ ikān tan katon tapaknya riṅ vvai.

   
iti sārasamuccayaḥ samāptaḥ   