The Dharma Pātañjala.  edited by Andrea Acri
Witnesses:

Current Version: draft, 2022-07-25Z
Still in progress – do not quote without permission.
Copyright (c) 2018 by Andrea Acri.
     
       
[ms-194]
       [ms-0v]siddhir astu

       saṅ kumāra ikā manaṅkil ri bhaṭāra, kālanira hana ri puñcakniṅ gunuṅkelāsa, dadi saṅ kumāra mamūjā, maṅhanākәn pañcopacāra, ri huvusnira
          mamūjā, manambhah ta sira ri bhaṭāra, ri huvusnira manambhah, maluṅguh ta sira, tumañākәn ikaṅ tattva viśeṣa,

liṅnira,

sājñā bhaṭāra, kasihana rānak bhaṭāra, varahәn ikaṅ samyajñāna, yatānyan hilaṅa sandeha rānak bhaṭāra,

          sumahur bhaṭāra

          hayu iku takvantānaku, ikaṅ samyajñāna ṅaranya, evәh kapaṅguhanya, apa
             dumeh ya mevәha, yan kva liṅanta, tātan vәnaṅ samyajñāna, yatan hana
             [ms-1r] samādhi, ikaṅ samādhi tan dadi ikā tan kinavruhan saṅ hyaṅ paramārtha, apan kapaṅguhan saṅ hyaṅ paramārtha doniṅ samādhi ginavayakәn(,) 
   maṅkana liṅ bhaṭāra,
  
          sumahur saṅ kumāra
  
          sājñā bhaṭāra kāsihana ṅhulun varahәn ri lakṣaṇa saṅ hyaṅ paramārtha, 
             maṅkana liṅ saṅ kumāra,
  
          sumahur bhaṭāra,

          nihan lakṣaṇa saṅ hyaṅ paramārthānaku kavruhanta ◆

       [ab]acintyo niṣkalaḥ śāntaḥ,dhruva-m abyaya-m īśvaraḥ,
[cd]asau sūkṣmaḥ paraḥ śāntaḥ,śivaḥ sakalaniṣkalaḥ ◆1|| 

          apan sira sinaṅguh acintya, apa tar kavәnaṅ inaṅәnaṅәn, niṣkala sira tar pāvak, tan pavarṇa, ta[ms-1v]n baṅ, tan aputih, tar kuniṅ, tan hirәṅ, kapila dvivarṇādi,
             tan hana ikā kabeh ri saṅ hyaṅ paramārtha,

         [ms-196]
          tātan kәna ri tuha pati, tan palvaṅ tan patambhәh, abyaya juga ya, nitya
             humidә̄ṅ, sira ta suka tar pahuvusan, inak tar pabalik lāra, hurip tar pabalik
             pati, sira ta lәvih saṅkeṅ rāt kabeh, sira tika lәvih tar kalәvihan, vibhuḥ ta
             sira, vibhuḥ ṅaranya, humibәkiṅ rat kabeh, ndātan katon, sira kәtah manon,
              tan kinavruhan, sira ta maṅavruhi, apan sarvajña sira, sira kumavruhīṅ rat
             kabeh, sarvakāryakartā sira(, sira) gumavay ikaṅ rat kabeh, a[ms-2r]pa byaktinya
                nihan, kita kabeh mahurip, molah(,) umambhәk, vruh riṅ abhiprāya, nahan
                byakti saṅ hyaṅ paramārtha an hana ri kita lāvan iṅ rāt kabeh, ikaṅ hiḍәpta
                ri saṅ hyaṅ paramārtha, ya ta inaṅәnaṅәnta ri rahineṅ vәṅi, lәvih pva ṅaraniṅ prajñā, samapada lakṣaṇanya lāvan saṅ hyaṅ paramārtha, ya ta mataṅnyan samādhi ṅaranikaṅ inabhyāsa saṅ mahyun ri suka viśeṣa, apan yekā
                sinaṅguh kalәpasәn ṅaranya, hana pvekaṅ samādhi ri saṅ hyaṅ paramārtha,
                ya ta mamәkasakәn saṅaskāra riṅ citta, ya ta sinaṅguh samyajñāna ṅaranya,
                dudū saṅke [ms-2v] mithyājñāna, maṅkana liṅ bhaṭāra,

          sumahur saṅ kumāra,

          aparan ikaṅ mithyājñāna ṅaranya sājñā bhaṭāra, kasihana ṅhulun varahәn iṅ lakṣaṇanikaṅ mithyājñāna, maṅkana liṅ saṅ kumāra,

          sumahur bhaṭāra,

          nihan lakṣaṇanikaṅ mithyājñānānaku, ikānaṅ humiḍәp humadhikārākәn
            sahiṅani kavruhnya, makasādhana pratyakṣa juga, liṅnya, tuhu ikā saṅ hyaṅ
paramārtha tan pāvak, tan pavarṇa, apan tayā sira, apa byaktanyan tayā sira
             saṅ hyaṅ paramārtha, apan tayā saṅkanta ṅuni, mithya pva kita hәlәm, tayātah paranta, ya ta mataṅnya/n tayā paramārtha,


[ms-198]
          tayā pva saṅ hyaṅ paramārtha, ya ta mataṅnyan tan (suv)a(l)a ikaṅ hulah
             kabeh, apan yātāyāta iki havak, ikaṅ agave hayu ṅaranya, adva ikā,
             syapa tumon phalaniṅ gave hayu, syapa saṅkeṅ svarga, syapa pratyakṣa vruh iṅ
             kahyaṅan, maṅkana liṅnya, tapvan pratyakṣa vruhnya riṅ kahyaṅan, mvaṅ
             saṅke svarga, ya mataṅnyan adva ikā kabeh, maṅkana taṅ magave hala sinaṅguh pāpa, syapa saṅke naraka, sa(ṅ a)byaktā vruhnya riṅ mahāraurava,
             mataṅnyan pāpaṅ vaṅ magave ha[ms-3v]la, tapvan hana pratyakṣa vruhnya ri yamani, ya mataṅnyan sam(e)naka ri kita hulahanta, apan yāya hulahanta ri
             saṅ hyaṅ tayā, maṅkana liṅnya, ya ta mataṅnyan tan pavatәs ikā hulahnya,
             arok majәmur, ikaṅ hala hayu iriyā, lāvan hiḍәpnya, ikaṅ ambhәk maṅkana,
             ya ta mithyājñāna ṅaranya, maṅkana liṅ bhaṭāra,

          sumahur saṅ kumāra,

          takarin tuhu pakṣanikā maṅkana, sājñā bhaṭāra, maṅkana liṅ saṅ kumāra,


[ms-200]

          sumahur bhaṭāra,

          ya ta mataṅnyan mithyājñāna ṅa(ranya) ambhәk maṅkana, apan adva ikā,
             byaktānyān adva ikā, tuhun ta[ms-4r]n hanā ikaṅ rāt kabeh, yan tayā saṅ hyaṅ
             paramārtha, mvaṅ tātan ahuripa kita kabeh, yan tayā saṅ hyaṅ paramārtha,
             katon pvekiṅ huripta, mvaṅ hananikaṅ rāt kabeh, ya ta paṅavruhananta ri
             tan tayā saṅ hyaṅ paramārtha,

          nihan sahur samithyājñāna, kadi saṅ hyaṅ paramārthātah pinakahuripniṅ rāt kabeh, apan dudū ikaṅ hurip avaknya, yan kva liṅa saṅ para, apa mataṅnyan paramārtha panaṅguh i sira ya ta karih, yan lena saṅke cetanā, apan
             cetanā pva mūlanikaṅ hurip an hana, ikaṅ ceta[ms-4v]nā ṅaranya, tan palakṣaṇā 
             ikā, tan pagati, tuhun mabotanā kasornya saṅkeṅ paramārtha, lāvan tan sarvajña,


[ms-202]

          ika taṅ cetanā maṅkana, ya tekā maṅhanākәn hurip, tan lena ikā yan lena
             saṅke paramārtha, lāvan nihan patakvanaṅkva ri saṅ para, ikaṅ paramārtha
             liṅta, an pakalakṣaṇa tayā, cetanā tan pacetana kunaṅ, kari sira, sumahur
             saṅ para, vāhya ṅaranikātah, yan cetanā saṅ hyaṅ paramārtha, tayā pisaniṅu
             juga sira, alәṅis tan avayavi, ya ta sinaṅguh śūnya ṅaranya, ya ta sinaṅguh
             niṣkala ṅaranya liṅ saṅ pa[ms-5r]ra maṅkana, ndi ta deśanikaṅ tayā maṅkana, kapan tikiṅ rat kabeh tәka tan hana, sumahur saṅ para, hilaṅ tәkekiṅ rat dlāha,
             apan tayā saṅkanya ṅūni, apa dumeh ika rat hana vәkasan hana juga tan
             pakanimitta, hana hana tan pakapūrvakaṅ ginave, maṅkana yan hilaṅ tan
             hana humilaṅakәn ya, maṅkana liṅ saṅ para, tamatan dadi vastu tan pacetanā, gumaveyāvaknya hana lāvan tayā, kadyaṅgāniṅ lәmah, tan dadi
             ikaṅ gumaveyāvaknya, saṅ apa gumave hananya mvaṅ hilaṅnya, yan kva
             liṅa saṅ para, bhaṭāra saṅ hyaṅ paramārth[ms-5v]a ṅaranira liṅ mami,


[ms-204]

          sira vәnaṅ maṅhilaṅakәn maṅhanākәn, apan sira prabhu, vәnaṅ makecchā
             ikaṅ rat kabeh, sira vicitrān tәmәn, vәnaṅ maṅhilaṅakәn pāpa lāvan
             lāra, nāhan kadibyan bhaṭāra kinabhaktyan, sumahur saṅ para, hana kapva saṅ
             hyaṅ paramārtha liṅta, hana sira, ndātan palakṣaṇa, tan pāvak, tan katon,
             tan kagamәl, tan vәnaṅ inaṅәnaṅәn, ya sinaṅguh sūkṣma ṅaranya, sumahur saṅ para, avyāhata tañaṅkva vuvusta, {sumahur saṅ paramārtha} sakāmakāma, tathāpi lakṣaṇā, yan kva liṅa saṅ para, (tan)  katon  ta[ms-6r]h saṅ hyaṅ
             paramārtha, ndān kāryanira ya katon, ndya gavenira, nyaṅ tiryak lāvan ikiṅ
             aṇḍabhuvana, tәlas karuhun janma mānuṣa, yeki gavenira, sumahur saṅ para, apa pramāṇanta sumiddhākәn ikā pakṣanta, apa tan pratyakṣa katon bhaṭāra, gumave ikiṅ aṇḍabhuvana, mvaṅ tiryak lāvan janmamānuṣa,


[ms-206]

         yan kva liṅa saṅ para, nihan śakti bhaṭārān hane kita, ndya ta ya(,) nihan,
ya dumeh kita vruh iṅ heyopadeya, ikiṅ saṅ dumeh kita maṅhiḍәp{,} suka
            duhka ri śarīra, ya tekā jñānaśakti bhaṭāra ṅara[ms-6v]nya, cetanāmaya dumehnikaṅ rat mahuripa kabeh(,) rasekā ri hatinta, hana kari sira,
tayā kari sira, suṅguh tayā vruh lumakṣaṇe sira, ya tikā dumeh ṅaranya, nihan sahur saṅ
para, kadi śakti bhaṭāra cetanā, apan papupulniṅ śarīra ikā magave hiḍәp, ya
            ta sinaṅguh cetanā ṅaranya, yan maṅkana liṅa saṅ para, mapekaṅ vvaṅ mati
maṅipi hana śarīranya tan vikāra, apekā tan pañetanā, māvasānaṅ avuka
juga, nahan byaktanikaṅ mithyājñānānaku,

         sumahur saṅ kumāra,

       kevala salah pveka mi[ms-7r]thyājñāna sājñā bhaṭāra, apa dumeh ikā maṅkana,
kasihana varahәn rānak bhaṭāra, maṅkana liṅ saṅ kumāra,

         sumahur saṅ hyaṅ,

         nihan prastāvanikā mataṅnyan maṅkana, jñāna bhaṭāra kāla ikā, saṅ pinakāvak bhaṭāra yan pamralayākәn rat, nahan mūlanikaṅ mithyājñāna,


   [ms-208]
         yapvan hanā viku maṅkana jñānanya dlāha, yekā paṅavruhananta tәka mahāpralaya, maṅkana liṅ bhaṭāra,

         sumahur saṅ kumāra,

          apa ta upāyaniṅ janma yan maṅkana, yatanyan tan kavava riṅ mithyājñāna sājñā bhaṭāra, kasihana va[ms-7v]rahәn rānak bhaṭāra, maṅkanā liṅ saṅ kumāra,

sumahur bhaṭāra,

       nihan deyani janma yan mahyun samyajñāna, tәlu kvehnya, pratyakṣapramāṇa, anumānapramāṇa, āgamapramāṇa, nāhan saṅ pramāṇa tәlu ṅaranya,
          pratyakṣapramāṇa ṅaranya, ikaṅ vastu tan parakva, yekā pratyakṣapramāṇa
          ṅaranya, anumānapramāṇa ṅaranya, hana vastu tan katon, ndan siddha hiḍәpniṅ vvaṅ iriya, apan hana cihna paṅavruh iriya, nihan padanya, kadyaṅgāniṅ deśa ri sabraṅ, dadi hiḍәpniṅ vvaṅ riṅ hananya, apan hana
katon
ikā vvaṅ dudū rū[ms-8r]panya kadyaṅgāniṅ brāhmaṇa lāvan pujut(,) nambi, 


[ms-210]

            parasi, ya tikā tinonta, athavā hana kәta vastu tan katon, ri deśa ri nūsa kahananya, kadyaṅgāniṅ maṇik, kasturi, kapur kunaṅ, yekā byaktanyān hana
               nūsa ri sabraṅ, ikā ta jñāna humiḍәp hananikā, yekānumānapramāṇa, āgamapramāṇa ṅaranya, varahvarahniṅ vvaṅ saṅke deśāntara, ndān yan pacihna ikā, yāpvan tan pacihna adva ikā, yapvan hana cihna, ya ta sinaṅguh
               āgamapramāṇa ṅaranya, nāhan yaṅ pramāṇa tәlu ṅaranya, yatānyan tan [ms-8v]
kasasar i jñāna, tinut saṅ viku,
 
        saṅ sinaṅguh paṇḍita, tatan vruh ulun ri lakṣaṇanira, {matanyan
maṅkana hulun apan bhaṭāra paramārtha rakva pinakahuripniṅ rat kabeh},
lāvan saṅ paṇḍita, apa mataṅnyan tan vavaṅ sātmaka ri bhaṭāra, maṅkana
liṅ saṅ kumāra, sumahur bhaṭāra,


[ms-212]

       hana kәtah mala ṅaranya, anuṅ rumakәt ri ātmā, ya tekā tan vavaṅ hilaṅ,
apan ivәṅivәṅ ikaṅ citta lāvan ātmā, ya tekātәguh sumaputa ri sarvajñāniṅ ātmā, yapvan hilaṅ ikā, niyata saṅ yogīśvarān sātmaka ri bhaṭāra, maṅkana
liṅ bhaṭāra,

            sumahur saṅ [ms-9r] kumāra,

        aparan iku sinaṅguh ātmā ṅaranya, ndi ta saṅkanikaṅ mala, kasihana
ṅhulun varahәn maṅkana liṅ saṅ kumāra,

       nihan pavarahaṅkva ri kita, ikaṅ sinaṅguh ātmā ṅaranya, bhaṭāra saṅ
hyaṅ paramārtha, sira sinaṅguh śiva parameśvara, sira ta kaharan āditya,
padanira lāvan āditya, ikanaṅ cetanā, ya kaharan tejanira yar āditya, luṅhā
pva teja saṅ hyaṅ āditya, lumrā ri daśadeśa, maṅkana tekaṅ cetanā, apan
savibhuḥ bhaṭāra humibәkiṅ rāt kabeh,

       hana ta māyātattva ṅaranya, sūkṣma padālitnya [ms-9v] lavan śivatattva, ndān
acetanā kasornya saṅkeṅ śivatattva, deśanya i sor saṅkeṅ śivatattva, yeka
tambhayni mamuvus tattva maganal, i sornikā, hana ta kalātattva ṅaranya,
i sornikaṅ kalātattva, hana ta rāgatattva, i sorni rāgatattva, hana ta vidyātattva, i sorni vidyātattva, hana ta {i sverniṅ} pradhānatattva, i sorniṅ pradhānatattva, hana ta triguṇatattva, i sorniṅ triguṇatattva, hana ta buddhitattva, i sorni buddhitattva, hana tāhaṅkāratattva, i sorniṅ ahaṅkāratattva,
[ms-10r] hana ta manahtattva, i sorni manahtattva, hana ta daśendriyatattva, i sorniṅ daśendriyatattva, hana ta pañcatanmātratattva, i sorniṅ pañcatanmātratattva, hana ta ākāśatattva, i sorniṅ ākāśātattva, hana ta bāyutattva, i sorni
bāyutattva, hana ta tejatattva, i sorniṅ tejatattva, hana ta āpyatattva, i sorniṅ
āpyatattva, hana ta pṛthivītattva, yeka vәkasniṅ mamuvus tattva, maganal,
ika ta kabeh, ya binyāpakan saṅ hyaṅ ātmā, astam bhaṭāra paramakāraṇa, ya 
mataṅnyan [ms-10v] vibhuḥ śakti bhaṭāra vaneh


            [ms-214]

            ndan lakṣaṇanikaṅ saṅ hyaṅ ātmā, an byāpaka irikaṅ tattva samaṅkana,
               ūtaprota, ūta ṅaranya, kadyaṅgāniṅ miñak haneṅ pə̄han, maṅkana lakṣaṇa
               saṅ hyaṅ ātmā an byāpaka irikaṅ tattva kabeh, prota ṅaranya, kadyaṅgāniṅ 
tuntuniṅ maṇik maṅekadeśa, maṅkana lvirnikaṅ ātmā an haneṅ rat kabeh,

       ikaṅ ātmā prota ya tekā caritaknānaku, prayatnā ta kita rumәṅә̄varahvarahku, ikaṅ ātmatattva, sarvajña sarvakāryakartā pinakaśaktinikā, vibhuḥ
pva ya rikā māyātattva, hilaṅ ta śaktinikaṅ [ms-11r] ātmā vәkasan, mari sarvajña,
mari sarvakāryakartā, apan mala svabhāvanikaṅ māyā, rumakәt pvekaṅ mala riṅ ātmā, ya ta mataṅnyan mapuṅguṅ svabhāvanya, tuhun cetanāmātra
juga ya, vibhuḥ pva ya rikaṅ kalātattva, mapalenan ta ya lavan bhāvanya,
kadyaṅgāniṅ anakniṅ tavvan an hana riṅ salyaṅ, maṅkana tekāṅ ātmā
an papalenan saṅkeṅ bhāvanya, makaśarīra ikaṅ kalātattva, byāpaka pva ya
rikaṅ rāgatattva, mahyun ta ya mañetanā, byāpaka pva rikaṅ vidyātattva,
manon ta ya viṣaya vәkasan, apan ikaṅ vi[ms-11v]dyātattva pinakasuluhnya, ya mataṅnyan panon viṣaya, ndya viṣaya tinonya, yekā pradhānatattva, lakṣaṇanikaṅ pradhānatattva, pәtaṅ tan pacetanā lupa pinakajātinya, (cetana lavan)
(pradhānatattva,) ya tekā pinapaṅguhakәn de bhaṭāra, cetanā ṅaranya, tutur, pradhāna ṅaranya, lupa, tutur matәmu lāvan lupa, ya tekā maṅhanākәn
triguṇa, sattva rajah tamah, lakṣaṇani sattva, prājñā mahaṅan, lakṣaṇaniṅ
rajah, adrәs molah, lakṣaṇaniṅ tamah, abyәt apuṅguṅ ikā nāhan lvirni
triguṇatattva,



[ms-216]

       saṅka ri triguṇa mәtu [ms-12r] taṅ buddhi, lakṣaṇanya, nda bāhyadarśana ṅaranya,
tan pacetana ikaṅ buddhi, ndan makacetanā ya, makacetanā ṅaranya, tan
vruh ikaṅ buddhi, ndan kadi vruh ya, tan pahiḍәp ikaṅ buddhi, ndan kadi
maṅhiḍәp ya, apan mәtu saṅke tattva rva(,) tattva rva ṅaranya, ātmā lāvan
pradhāna,

       saṅke buddhi mәtu tāhaṅkāra, lakṣaṇanya (magave hurip) lāvan maṅ
          aku, ndan lakṣaṇaniṅ ahaṅkāra ya, ṅaranya tәlu, si vaikṛta, si taijasa, si bhūtādi,
          ikaṅ ahaṅkāra si vaikṛta, ya tekā sattva svabhāvanya, (ikaṅ ahaṅ)
          (kāra si taijasa, ya tekā rajah svabhāvanya,) ikaṅ ahaṅkāra si bhūtādi tamah
   svabhāvanya[ms-12v], nāhan lakṣaṇaniṅ ahaṅkāra, an mijil saṅkeṅ buddhi, tәlu
   prakāranya, ikaṅ ahaṅkāra si vaikṛta, yekā saṅkaniṅ manah mәtu lāvan
          daśendriya, daśendriya ṅaranya, śrota, tvak, cakṣuh, jihvā, ghrāṇa, vāk, pāṇi,
pāyu, upastha, pada(,) nāhan kvehniṅ indriya sapuluh, savәlas lāvan manah,
lakṣaṇaniṅ manah mamikalpa,

            sumahur saṅ kumāra,

             takarin tuṅgal ikaṅ manah lāvan buddhi lavan ahaṅkāra, sājñā bhaṭāra,

            sumahur bhaṭāra,


            [ms-218]


            dudū ikā, apan lakṣaṇanya tan pada, byaktānyan tan pa[ms-13r]da, yan kva liṅanta,
               nihan ikaṅ buddhi adhyavasāya lakṣaṇanya, adhyavasāya ṅaranya, vruhniṅ
ahala lāvan ahayu, lāvan niścaya ta ya, ikaṅ ahaṅkāra yekā magave hurip,
lāvan prayatna maṅaku jñānanya, kunaṅ ikaṅ manah mamikalpa gavenya,
liṅnya, kapan kunaṅ papaṅguha lāvan kahyunku, mvaṅ syapa mapaṅguhaknāku, apa karaṇaṅkvā kunaṅ, ndi deśa kapaṅguhanaṅkvā, nāhan lakṣaṇanikaṅ manah an pamikalpa, lāvan umahas ta ya riṅ daśadeśa, nāhan papalenan i manah sakeṅ ahaṅkāra [ms-13v] lāvan buddhi,

            ikaṅ ta katәlu, ya tekā cinetanā saṅ hyaṅ ātmā, anәhәr pinakasādhanān
paṅgṛhīta viṣaya, ikaṅ śrotendriya ya, haneṅ taliṅa, ikaṅ tvakindriya, ya haneṅ kulit, ikaṅ cakṣuhindriya, ya haneṅ mata, ikaṅ jihvendriya ya haneṅ
               ilat, ikaṅ ghrāṇendriya ya haneṅ hiruṅ, nāhan taṅ pañcabuddhīndriya ṅaranya, ri denyan pakasahāya buddhin paṅgṛhīta vastuviṣaya, pañcakarmendriya ṅaranya, ikaṅ vakindriya ya haneṅ tutuk, ikaṅ paṇīndriya ya haneṅ
taṅa[ms-14r]n, ikaṅ padendriya ya haneṅ suku, ikaṅ pāyvindriya ya haneṅ lәt, ikaṅ 
               upāsthendriya ya haneṅ bhaga puruṣa, nāhan taṅ pañcakarmendriya ṅaranya, mataṅnyan karmendriya ṅaranya, apan makapūrva karmekā nimittaniṅ ātmān paṅgṛhīta viṣaya ikā, ikā ta kabeh, ya ta daśendriya ṅaranya,


[ms-220]

       tumambhәh pvekaṅ buddhi ahaṅkāra lāvan manah, ya ta sinaṅguh trayodaśakaraṇa ṅaranya, ya ta sādhananiṅ ātmān paṅgṛhīta viṣaya ikā, kāryanikaṅ ahaṅkāra si vaikṛta ikā ka[ms-14v]beh, huvus ikāta,

       nihan ta gavenikā ahaṅkāra si bhūtādi, hana pañcatanmātra ṅaranya, 
śabdatanmātra, sparśatanmātra, rūpatanmātra, rasatanmātra, gandhatanmātra, nahan taṅ pañcatanmātra ṅaranya, amijil saṅke ahaṅkāra si bhūtādi,
ikaṅ ahaṅkāra si taijasa, yekā tumuluṅ si vaikṛta lāvan si bhūtādi, an pagave
kārya,

       nihan lakṣaṇanikaṅ śabdatanmātra, tutupi taliṅanta, hanekaṅ śabda karәṅə̄, yā tekā śabdatanmātra ṅaranya, sparśatanmātra ṅaranya, hana bāyu
madrәs kahiḍә[ms-15r]p denta, huvus pvekaṅ bāyūmirira kahiḍәpta tisnya ri kulit,
          ya tekā sparśatanmātra ṅaranya, nihan taṅ rūpatanmātra ṅaranya, sampun
          sumurup saṅ hyaṅ āditya, hana tejanira kavәkas atunu, ya tekā rūpatanmātra ṅaranya, rasatanmātra, ṅa, kadyaṅgāniṅ vvaṅ mamaṅan rasa mamanis
          mapahit, huvus pva ya hәnti, hana ta rasanya kavәkas riṅ tutuk, ya tekā rasatanmātra ṅaranya, nihan taṅ gandhatanmātra ṅaranya, kadyaṅgāniṅ hasәp
caṇḍana, agaru kunaṅ, huvus luṅhā kukusnya, kavәkas taṅ [ms-15v] gandha riya, ya
          tekā gandhatanmātra ṅaranya, nahan taṅ pañcatanmātra ṅaranya,


[ms-222]

            saṅke pañcatanmātra, mәtu taṅ pañcamahābhūta, nihan kramanya, ikā śabdatanmātra pamәtvakәn ākāśa, guṇanya śabda, lakṣaṇanya magave ugvan,
sakeṅ sparśatanmātra, mәtu taṅ bāyu, lakṣaṇanya maṅulahakәn, guṇanya
sparśa, sakeṅ rūpatanmātra, mәtu taṅ teja, lakṣaṇanya prakāśa panas, guṇanya rūpa, sakeṅ rasatanmātra, mәtu taṅ āpah, lakṣaṇanya mәlәs, guṇanya
rasa, nәm prakāra[ms-16r]niṅ rasāmanis, apahit, apәdәs, asәpәt, ahasәm, ahasin, 
               yekā ṣaḍrasa ṅaranya, saṅke gandhatanmātra, mәtu taṅ pṛthivī, lakṣaṇanya,
maganal makakāya, guṇanya ganda, nahan lakṣaṇanikaṅ pañcamahābhūta
kavruhana, kunaṅ ikā maraṅkәpana ikaṅ vaneh, apan ikaṅ i sor ya kabyapakan denikaṅ i ruhur, ikaṅ ākāśa muṅgv i ruhur, tumut ta bāyu mataṅnyan rva guṇanya, śabda, sparśa, ikā bāyu mvaṅ ākāśa byāpaka riṅ teja, mataṅnyan tәlu guṇaniṅ teja, śabda, sparśa, rū[ms-16v]pa, ikaṅ teja lāvan bāyu ākāśa, 
byāpaka riṅ āpah, mataṅnyan pat guṇaniṅ āpah, śabda, sparśa, rūpa, rasa,
ikaṅ taṅ āpah, teja, bāyu, ākāśa, byāpaka riṅ pṛthivī, mataṅnyan lima guṇaniṅ pṛthivī, śabda, sparśa, rūpa, rasa, gandha, nāhan lakṣaṇanikān pavor
guṇa ikaṅ pañcamahābhūta, ya ta ginave bhaṭāra bhuvana,


[ms-224]

       †agәṅ ākāśa miṇḍuhur,† ya ta sinaṅguh aṇḍabhuvana ṅaranya, devamānuṣatiryak, nāhan pinakesiniṅ aṇḍabhuvana, ikaṅ i ruhur satyaloka, ikaṅ
i sor, yekā [ms-17r] mahālokā, i sorniṅ mahāloka, tapoloka, i sorniṅ tapoloka,
janaloka, i sorniṅ janaloka, svahloka, i sorniṅ svahloka, bhuvahloka, i sorniṅ bhuvahloka, yeki kahanantānaku, riṅ bhūhloka, ṅaran ikā saptadvīpa,
          saptārṇava, i sorniṅ bhūhloka, ya tekā saptapātāla ṅaranya, patuṅgaltuṅgalni ṅaranya nihan paṅavruhana, apatāla, hana i sornikā, vetāla, nitāla, netāla, 
gabhastitāla, vāratāla, rāsatāla, nahan pa[ms-17v]tiṅkahnikaṅ pātāla, i sornikā, yekā 
mahānaraka, kvehnikā yeka tәlu puluh rva(,) patapnya{,} mahāraurava, i
sorniṅ mahānaraka, yeki tāmragardabha, tan vā pәtaṅ katunan teja, i sornikaṅ tāmragardabha, ya toṅgvan saṅ hyaṅ kālarudrāgni, āpuy dumilah sadākāla,


[ms-226]

            i sornikā kulitniṅ aṇḍabhuvana, kumaluṅ i sor i ruhur iriṅan, i sorniṅ kulitniṅ aṇḍabhuvana, ya toṅgvan saṅ hyaṅ śatarudra kumuliliṅ ikeṅ aṇḍabhuvana, ikeṅ kahananta ya ta patimbunani [ms-18r] tattva kabeh, 

            ndan lakṣaṇanikaṅ tattva hana ṅke, kapva umyāpakerikaṅ tattva maganal saṅkeṅ riya, nihan kramanya, bhaṭāra mahulun, byāpaka rikaṅ ātmā,
ikaṅ ātmā byāpaka ri māyā, ikaṅ māyā byāpaka ri pradhāna, ikaṅ pradhāna
byāpaka riṅ buddhitattva, ikaṅ buddhitattva, byāpaka riṅ ahaṅkāra, ikaṅ ahaṅkāra, byāpaka ri manah, ikaṅ manah, byapaka riṅ daśendriya, ikaṅ daśendriya byāpaka riṅ pañcatanmātra, ikaṅ pañcatanmātra, byāpaka ri pañcamahābhūta, na[ms-18v]han lvirnya, ya ta mataṅnyan pinakapatimbhunaniṅ tattva kabeh, ikaṅ bhūhloka kahananta maṅke, huvus maṅkana,

iṅәtiṅәt mūlaniṅ carita, prastāvanikaṅ cetanā saṅ para, dumeh saṅ yogīśvara tan vaṅvaṅ siddhi, ikaṅ ātmā jәnәk mañetanā, makanimitta mala, ya dumeh ya tan vruha ri jātinya, mahyun pva bhaṭāra vruha ri jātinira, ya mataṅnyan veh ya māvaka, huvusnyan māvak, mabheda ta ya rva, lakilaki lāvan
   anakәbi, ya tekā mamukti ṣaḍrasa, ṣaḍrasa ṅaranya, amanis, apahit, [ms-19r] asәpәt,
   ahasin, ahasәm, apәdәs, yekā ṣaḍrasa ṅaranya, ya ta pinaṅanya ininumnya,
matәmahan śukra riṅ anak laki, śonitāniṅ anakәbi, ikaṅ taṅ śukraśonitā
pinapaṅguhakәnira lāvan ikaṅ kāma,



[ms-228]

ikaṅ śukraśonitā hana ri garbhāvāsa, ya ta mavīja, yan akveh ikaṅ śukra
   saṅkeṅ śonitā, yekā dadi lanaṅ, yapvan akveh ikaṅ śonitā saṅkeṅ śukra, yekā
dadi vadvan, yapvan pada kvehnya, ya ta dadi kәdi, valavadi, ikaṅ śukra
ya dadi tahulan, otva[ms-19v]t sumsum, ikaṅ śonitā ya dadi rah dagiṅ puhun vulu, 
   ya sinaṅguh ṣaṭkośa ṅaranya, salvirniṅ makaśukraśonitā ya, maṅkana lvirni janma, yan devatā, yan mānuṣa, yan paśu, yan pakṣi, sarīsṛpa, sthāvara,
maṅkanātah titahnyān katon mamaṅun śarīra, ikaṅ śabdatanmātra ya dadi
taliṅa, ikaṅ sparśatanmātra, ya ta dadi kulit, ikaṅ rūpatanmātra ya ta dadi
mata, ikaṅ rasatanmātra, yekā dadi ilat, ikaṅ gandhatanmātra ya dadi iruṅ,
ya tekā pinakoṅgvaniṅ indriya,

sumahur saṅ kumā[ms-20r]ra, 

 takarin ikaṅ golaka sinaṅguh indriya sājñā bhaṭāra, maṅkana liṅ saṅ
   kumāra,

sumahur bhaṭāra,

dudū tekaṅ golaka saṅkeṅ indriya, aganal ikaṅ golaka, ikaṅ indriya sūkṣma
ika, nahan lakṣaṇanyān dudū, taha pih tuṅgal ikā indriya lāvan golaka, yan
maṅkana liṅanta, mapekaṅ maturu tan paṅgṛhīta viṣaya apan hana matanya
tan panon, hana taliṅanya tan paṅrәṅə̄, mataṅan masuku makeruṅ,


            [ms-230]
            
ya mataṅnyan saviṣaya riṅ sūkṣma, apan ikaṅ manah ya tinutniṅ indriya,
   naha[ms-20v]n byaktanyān dudū ikaṅ indriya saṅke golaka, 

            sumahur saṅ kumāra,

             apa dumeh ikaṅ maturu matәguh huripnya sājñā bhaṭāra, apan hilaṅ
tuturnya, kevala lupa juga svabhāvaniṅ turū, maṅkana liṅ saṅ kumāra,

            sumahur bhaṭāra,

            ikaṅ pañcabāyu yekānuṅ pinakahurip, apan ya ika mamaṅun śarīra, nihan
               kramanya, hana nāḍī ṅaranya, otvatni śarīra, hana hagə̄ṅ hana dәmit, buṅkah luṅguhnya ri hәyәhәyәhan, miṇḍuhur tәka ri pusәr, mapaṅ ta ya mareṅ suku, hana mareṅ valakaṅ hana mareṅ taṅan, hana [ms-21r] miṇḍuhur mareṅ
guruṅguruṅan(,) tәlu prakāraniṅ guruṅguruṅan, iḍā ṅaran ikaṅ i tәṅәn,
yekā dalan i sәkul, piṅgalā ikaṅ i kivan(,) yeka havanni vvay, suṣumnā ikaṅ
i tәṅah, yekā havan i bāyu, nāhan lakṣaṇanikān pinakaguruṅguruṅan, hana
               ta paṅnya vaneh miṇḍuhur tәka ri mata, lāvan riṅ taliṅa, ikaṅ dudū gāte ruhur miṇḍuhur, yekā tәka ri vunvunan, ya sinaṅguh śivadvāra ṅaranya,
yekā tumuluy tәkeṅ gәgәr i valakaṅ, ikaṅ nāḍī malit kabeh, yekā mamәnuhiṅ
kulit manuvuhakәn [ms-21v] vulu, nāhan lvirnikā nāḍī riṅ śarīra,
            

       ikaṅ taṅ nāḍī kabeh, yekā pinakoṅgvan i pañcabāyu ṅaranya, ri dadinyan
          lima gavenya, mataṅnyan lima kvehniṅ bāyu, nihan ṅaranya, prāṇa, apāna,
          samāna, udāna, byāna,


[ms-232]


       ikaṅ bāyu si prāṇa, ya ta> mataṅnyan umadәgi ikaṅ pañcabāyu kabeh prayatna rumәgәp gavenya, mvaṅ pinakośvāsa gavenya vaneh, uṅgvan ika ri
          dada, ri hiruṅ hiṅanya i ruhur, ikaṅ bāyu sy apāna, yeka muṅgu ri silit,
ri pusәr hiṅanya vaneh, i ruhur, umiṅsor tәkeṅ suku[ms-22r], gavenya asorakәn
pinaṅan, matәmahan tahi, ikaṅ ininum matәmahan әyәh, nāhan gave nikaṅ bāyu sy apāna, nihan gavenikaṅ bāyu si samāna, yeka hana ri hati, gavenya umava sārinikaṅ pinaṅan ininum, ri sarvasandhi kabeh, sārinikaṅ
pinaṅan vinehnya matәmahana hampru, sārinikaṅ ininum, ya vinehnya
matәmahana rah, sārinikaṅ inambuṅ vinehnya matәmahana rәhak, nāhan
          gavenikaṅ bāyu si samāna, nihan gavenikaṅ bāyu si udāna, sakvehni byāpāra miṇḍu[ms-22v]hur, maṅәdapakәn mata lāvan aṅәlapinya nahan gavenya, ikaṅ
          bāyu si byāna, yeka muṅgv iṅ sarvasandhi kabeh, gavenya yekāmava matuha, lāvan maṅhilaṅakәn inak ambhәk, nahan bhedani gaveni bāyu, ya
          mataṅnyan pañcabāyu panaṅguh saṅ paṇḍita,

       hana ta pratyekanya vaneh ṅaranya, nāga, kūrmāra, kṛkara, devadatta, dhanañjaya,


            [ms-234]

       ikaṅ bāyu si nāga yeka matvab, si kūrmāra, yeka maṅgave kәtәgkәtәg ri avak
          kabeh, si kṛkara yeka maṅgave vahin, si devada[ms-23r]tta yeka maṅvab, si dhanañjaya yeka maśabda, lāvan tan hilaṅ ika saṅkeṅ śarīra, yan tәkaṅ pāti, yeka
maṅher i vaṅkay, nahan lakṣaṇanikaṅ bāyu an pinakahurip, ya dumeh ikaṅ
maturū tan māti, apan ikaṅ bāyu tamolah cinetanāniṅ ātmā, yapvan māri
ikaṅ ātmā cumetaneṅ ya, ikaṅ bāyu yan maṅkana, ya sinaṅguh māti ṅaranya, len saṅkeṅ rikā, ikaṅ nāḍī kahanan ikaṅ bāyu kunaṅ vikāra, mati
atah ṅaranya, kadyaṅgāniṅ pinәraṅ rinacun, athavā tībraniṅ lara [ms-23v] kunaṅ,
nimittani nāḍī vikāra, ya nimittaniṅ pāti vaneh,

            sumahur saṅ kumāra,

             apa dumehniṅ ātmā māri cumetanerikaṅ bāyu sājñā bhaṭāra, lāvan apa
dumehniṅ kalara tәka,

            sumahur bhaṭāra,

       nihan prastāvanikaṅ ātmā an māri cumetanekaṅ bāyu, hana dharmādharma
          ṅaranya, dharma ṅaranikaṅ gave hayu, adharma ṅaranikaṅ gave hala(,)
          ikaṅ taṅ dharmādharma, ya tekaṅ ginaveniṅ janma, ya tekā maphala, yan
agə̄ṅ gavenya hala saṅkeṅ gave hayu, ya nimittanyān paṅhiḍәp lara, yapvan 
agə̄ṅ ikaṅ gave hayu saṅke gave hala, ya [ms-24r] nimittanyān paṅhiḍәp suka, yapvan pada gavenya hala mvaṅ hayu, ya hetunikaṅ sukadukān kapaṅgih deniṅ janma, sәḍәṅ pva ya mamukti karmaphala, sumambi ta ya mamaṅun
karmaphala muvah apan gave halahayu satatā lvirnikaṅ karmaphala, hana
ta karma mәne ginave sādhananya, mәne kabhukti phalanya, hana ta karmaphala maṅke ginave sādhananya, hәlәm ri janma sovah yan kabhukti phalanya, apa byaktinya nihan, kadyaṅgāniṅ masavah, vadvā, masambevara,


            [ms-236]

pāri phalaniṅ masavah, dәmak phalani vadvā, tәvas phalani sambevara,
na[ms-24v]han byaktinikaṅ karmaphala mәne, ndya karmaphala hәlәm phalanya,
hana karma ginave maṅke ndatan vәnaṅ maveh phala maṅke, apa dumeh
yan maṅkana, tan vәnaṅ maveh phala maṅke, apan akveh inapekṣanya, ya
teka mapan i janma sovah, ikaṅ kabhukti maṅke, yeka phalanikaṅ karma
ṅūni, ri janmāntara, ikaṅ phala bhinukti maṅke, ya tekā hәnti bhinukti maṅke, yan mahala, yan mahayu, padeka hәnti phalanya kabeh, ya ta hetuniṅ
ātmā māri cumetanekaṅ kaṅ bāyu ri śarīra, padanya [ms-25v] kadyaṅgāniṅ apuy manunvi kayu, yapvan hәnti ikaṅ kayu, pәjah ta pratyayanikaṅ apuy, maṅkana tekā ātmā, an phalaniṅ dharmādharma ya mamaṅun śarīra, lavan urip,
hәnti pva ikaṅ karmaphala, ya ta hetuniṅ pāti apan tan hanaṅ bhinuktiniṅ
ātmā,

nihan sahur saṅ para, kadi karmaphala kәtah mamaṅun hurip, mvaṅ tan
   ikā hetuniṅ sukaduka bhinukti deniṅ janma, mataṅnyan maṅkana, apan
   tan katon ikaṅ karmaphala riṅ janma, ya mataṅnyan tan hana karmaphala
ṅaranya, apan tan byakta ya, yan kva liṅa saṅ p[ms-25v]āra, ya donikaṅ pramāṇa
tәlu pinintonakәn ṅūni pūrvaka pratyakṣapramāṇa, anumānapramāṇa, āgamapramāṇa,


            [ms-238]

ikaṅ aganal, ya kavәnaṅ denikaṅ pratyakṣapramāṇa, ikaṅ sūkṣma ya kavәnaṅ deniṅ anumānapramāṇa, kadyaṅgāniṅ kavuvus saṅ para, anumāna prasiddhā irikaṅ karmaphalān bhinukti deniṅ janma, sumahur saṅ para,
tan byakta ṅaranikātah, apan tan vartamāna ri rāt kabeh, apan pratyakṣapramāṇa juga ri kami, yan kva liṅa saṅ para, nihan saṅ hyaṅ āditya[ms-26r], vartamāna
katon deniṅ rat kabeh, saṅ mәtu vәṅi kari sira mәtu maṅke, athavā dudū kunaṅ, yāpvan dudū saṅ mәtu vәṅi lāvan saṅ mәtu maṅke, apa pva yan maṅke maṅke, tan papalenan pva rūpanira, apan ivәṅivәṅ rūpanira jvalitanira tuvi
pada, lāvan pada panasnira, tejanira, sumahur saṅ para, tuṅgal kәta saṅ hyaṅ
āditya, saṅ mәtu vәṅi, sira mәtu maṅke, yan maṅkana liṅa saṅ para, ndi ta
havannira maṅavetan, apan sumurup kulvan sira vәṅi, sumahur saṅ para,
sumurup i sor i lәmah, havanira yan maluy maṅavetan, yan maṅ[ms-26v]kana liṅa
saṅ para, ndi ta kitān ton sira maluy aṅavetan, lumaku i sor iṅ lәmah, ya
kitāṅajarakәn tan tinonya ṅaranya, adva kitān yat amramāṇapratyakṣa juga,
apan tan katon saṅ hyaṅ āditya, maluy aṅavetan,

       maṅkana pva ya, ya mataṅnyan hana pramāṇa ṅaranya, anuṅ prasiddhā
ri kahiḍәpannikaṅ vastu tuhutuhu, huvus rumuhun ikaṅ sūkṣma, ikeṅ pva
ikaṅ karmaphala, atyanta sūkṣmanya, ya ta mataṅnyan anumānapramāṇa paniddhānta ri hananya, apan byaktanyan hana, ni[ms-27r]han kaṅ sukaduka kapaṅguh deni janma, lāvan rūpanya tan pada,
         


            [ms-240]

hana ratu, hana vadvā uma, hana sugi hana duka hana varas, hana lara, nihan
taṅ tiryak, magə̄ṅ madәmit, kaniṣṭhamadhyamottama, karmaphala nimittanikaṅ kabeh, sumahur saṅ para, nohan vvāgan ikātah, lāvan i janma tan
pāda, kahadaṅadaṅ juga ikātah, yan kva liṅa saṅ para, dadyanku pvaṅ mamaṅan tan kәneṅ varәg, ikaṅ tan pamaṅan ya varәg, yan si kahadaṅadaṅ
ya pakṣakna, lavan taṅ vīja tinanәm, kadyaṅgāniṅ pari pinaka[ms-27v]vinih, kahadaṅadaṅ pvekan pavvaha jahli, jahli tinanәma kahadaṅadaṅ pvekān pavvaha pari, maṅkana hamәṅan ikaṅ rat kabeh, yan si kahadaṅadaṅ pakṣakna,
yāpvan si nohan si vvāgan pakṣakna, dadyaṅ vәtu tan pakanimitta yan maṅkana, kadyaṅgāniṅ kәdi amәtәṅānakanaka, kadyaṅgāniṅ mamәh susu vәtu
i tahi, maṅkana hamәṅan ikaṅ rat kabeh, yan si nohan si vvāgan pakṣakna,
tapvan dadi vastu maṅkana, ya mataṅnyan tan yogya pakṣakna saṅ para,

 apa dumeh ikaṅ janma gumave ikā dharmādharma sājñā bhaṭā[ms-28r]ra, kasihana varahәn rānak bhaṭāra,

sumahur bhaṭāra,

nihan kavruhanantānaku, prastāvanikaṅ dharmādharma, kadadi deniṅ janma, enak kva pahiḍәpnikaṅ ātmā ri viṣaya, atәguh pasambaddhānya lāvan ikaṅ śarīra, ya tekā suka liṅnya, ya mataṅnyan pamet suka,


            [ms-242]

ikaṅ sukasādhana, ya ta ginṛhītaniṅ buddhi, ikaṅ buddhi ya ta mānaka
jñāna, ikaṅ jñāna, ya ta mavṛtti limaṅ puluh kvehnya, ikaṅ vṛtti limaṅ puluh
ya tekā mānak akveh tan kavәnaṅ vinilaṅ, ya mataṅnyan akveh prabhedaniṅ janma, akveh ta kahyunya, akveh ta lāranya, akveh ta sukanya,

vṛttinikaṅ buddhi limaṅ puluh, ya tekā ujarakna, nihan prakāranya(,)
   hana caturaiśva[ms-28v]rya, vvalu kvehnikā lāvan baliknya, hana pañcaviparyaya
   ṅaranya hana aśakti vvalu likur kvehnya, hana ta tuṣṭi saṅa kvehnya, hana ta
   aṣṭasiddhi ṅaranya,

ndya ta lakṣaṇanikaṅ caturaiśvarya, anuṅ pinakavījaniṅ buddhi, yan
   sattva magə̄ṅ iriya, dharma ṅaranya nihan, hana jñāna mahyun rahayu, ikaṅ
dharma maṅdadyakәn hayu, yekā inabhyāsanya, śīla rahayu(,) agәlәm ta ya
mayajña, manah rahayu, agәlәm ta ya mabrata, manah puṇya kavәnaṅnya,
utsāha ta ri samyajñānādhikṛtā ta ya, agәlәm ta ya mayoga, nāhan inabhyāsanya, ikaṅ ta gave ka[ms-29r]beh, athavā salah tuṅgal rva tәlu kunaṅ gaveyakna,
   dharma ta, ṅaranya, nihan taṅ jñāna ṅaranya, ikaṅ jñāna maṅabhyāsa kapaṅguha saṅ hyaṅ paramārtha, ndan pramāṇa tәlu pinakasuluhnya, ikaṅ
   samādhi pinakasādhananya, ya sinaṅguh samyajñāna ṅaranya, vairāgya ṅaranya, ikaṅ jñāna tan aharәp ri suka, tan tṛṣṇa ri hurip, ndya suka ṅaranya,
   nyaṅ bhoga(,) upabhoga, paribhoga, bhoga ṅaranya, ikaṅ pinaṅan, upabhoga
   ikaṅ sinaṇḍaṅ, paribhoga ikaṅ kavula vәnaṅvәnaṅ, ikā ta kabeh,ikaṅ ta kabeh Ed. and cod. tan aharәp 
irika,


            [ms-244]

          hana ta bho[ms-29v]ga karәṅə̄, kadyaṅgāniṅ svarga kahyaṅan, tan ahyunātah irikā
   kabeh, parimāṇa drabyanya, drabyanya ṅaranya, huripnya, tan aharәpātah
   irika kabeh, ya ta sinaṅguh vairāgya ṅaranya, nihan taṅ aiśvarya ṅaranya,
ikaṅ kinahanan deni bhoga upabhoga paribhoga, kinatvaṅan deni padanya
   janma, ya aiśvarya ṅaranya, ikaṅ ta kapat, ikaṅ dharma, jñāna, vairāgya, aiśvarya, vījani buddhīka kabeh, ndan yan agә̄ṅ sattvaniṅ buddhi ika, yan
pakavīja caturaiśvarya, yapvan tamah agə̄ṅ balikni caturaiśva[ms-30r]rya, pinakavījanya,

       ndya baliknya nihan, adharma, ajñāna, avairāgya, anaiśvarya, adharma
ṅaranya, ikaṅ ambhәk manayākәn gave hayu, liṅnya, pradānanikaṅ vvaṅ
mapuṇya, mabhojana maveh sәkul tәvas hәnti drabyanya, tan iya ta maphala
svarga, maṅkana mamaṅun prāsāda, maṅulur liṅga, mahoma, maṅkana liṅnya ri buddhinya, manayākәn dharmān āgәṅ tamahnya, nihan taṅ ajñāna,
ikaṅ ātmāpuguṅ apan tan hana tinutnya, luput saṅkeṅ pratyakṣapramāṇa,
          anumānapramāṇa, a[ms-30v]naiśvarya ṅaranya, duhka sadākāla, nahan kabaliknikaṅ caturaiśvarya, ya tekā pinakavījani buddhi, yan tāmasa ◆


            [ms-246]

apa byaktiniṅ phalanya, ndya, phalanya nihan, ikaṅ janma yan paṅabhyāsa dharma, yekā nimittanyān kavaveṅ svarga, salvirni bhoga bhinuktinya,
hәnti pva phalanikaṅ gave hayu, maṅjanma ta ya riṅ devatā, alavas ya dadi
devatā, maṅjanma ta ye mānuṣa, ya tekā dadi ratu, athavā vvaṅ sugih kṛtapuṇya kunaṅ dadinya, apan vәkasnikaṅ bhoga ri svarga ya tu[ms-31r]mut ri mānuṣa, nihan ta phalaniṅ samyajñāna, yan dadi samādhinya ri bhaṭāra, makasādhana pramāṇa tәlu, sira ta paṅasthūlan bhaṭāra, kadi kasiddhyan bhaṭāra
kasiddhyanira, lavan kāṣṭaiśvaryan bhaṭāra, yatanyan valuya janma, apan
sakāmakāma sira, asiṅ sakahyunira dadi, sakaharәpnira tәka, nahan kadibyanni samyajñāna yan pinakavījaniṅ buddhi, nihan ta phalani vairāgya,
yeki līna riṅ prakṛtiloka, kadi sukaniṅ maturū lvirnikaṅ suka bhinuktinya
ṅkāna, salavasnya hana ri prakṛti[ms-31v]loka, maṅjanma ta ya devatā, nahan phalaniṅ vairāgya yan pinakavījaniṅ buddhi, nihan ta phalaniṅ aiśvarya, sira
ta prabhu riṅ svarga, ṅke ikaṅ bhoga binuktinya, ri vәkas maṅjanma ta ya
devatā, nahan ta phalaniṅ aiśvarya yan pinakavījaniṅ buddhi,

nihan ta phalani baliknya, ikaṅ ambhәk manayākәn gave hayu, māti pva
   ya dlāha, yekā dadi triyak, paśu, mṛga(,) pakṣi, sarīsṛpa, sthāvara, paśu ṅaranya, kadyaṅgāniṅ sattva tamolah riṅ ārya, kәbho, sapi, asu, vәk, prakāra,
mṛga ṅaranya, ikaṅ sattva tamo[ms-32r]lah riṅ alas, kadyaṅgāniṅ kidaṅ, mañjaṅan, 
   ityevamādi, pakṣi ṅaranya saprakāraniṅ mәr, kadyaṅgāniṅ manuk(,)


[ms-248]


       sarīsṛpa ṅaranya, ikaṅ pvāṅlāh makapaṅlaku dadanya, kadyaṅgāniṅ ulā,
          lintah, vәdit, irispoh tәktәk lәtuh, sthāvara ṅaranya, kayukayu, odvad, dukut,
   nahan pratyekaniṅ triyak, ya tikā tәmahaniṅ janma yan pinakavīja adharma, nihan phalaniṅ ajñāna, ya teki maputәran ri devamānuṣatriyak,
lāvan
svarganaraka, apan akveh ikaṅ gave halahayu kavaṅun de[ms-32v]nya{,} ṅūni(,) punah vvaṅ janmanya, phalaniṅ gavenya hala mvaṅ hayu tan dadi tan kabhukti, ya mataṅnyan kapaṅguh ikaṅ cakrabhāva denya, nahan phalaniṅ
ajñāna, yan pinakavījaniṅ buddhi, nihan phalaniṅ avairāgya, yekā mәnәr
mare naraka, salvirniṅ lāra bhinuktinya, yan akveh pāpanya, alavas ya haneṅ
yamani, yāpvan akәdik gavenya hala, ya ta vineh madadya janma mānuṣa
muvah, yekā dadi vvaṅ vikāra, tan ya pada lāvan saṅsārajanma, vudug, vuta,
vuṅkuk, tuli, rudan, ayan, vikәt(,) siṅkәl, bisu, nāhan tәma[ms-33r]hanya, nihan ta 
phalani anaiśvarya, yekā kinasampayan, lāvan tan ya maṅguh sakaharәpnya, mataṅnyan kapanasan sadākāla, momo pvekā manahnya, kadadi taṅ
śīla mahala denya, dadi ya mahabәt, maliṅ manumpu, phalaniṅ gavenya
maṅkana, ya mataṅnyan tibā ri naraka,


   [ms-250]

hәnti pva phalani gavenya hala, sinavurakәn ta ya ri madhyapada de saṅ 
   yamabala, ya ta dadi pipīlika, nahan phalani anaiśvarya, yan pinakavījani 
   buddhi, ikaṅ ta kabeh ya tekāpusniṅ janma, anuṅ dumeh yāhiḍәp [ms-33v] duhka
   satatā, ya sinaṅguh saptabandhana ṅaranya, pitu apus apus pitu ṅaranya, nihan ikaṅ inajarakәn kabeh, ndya inajarakәn, yan kva liṅanta, yeki (dharma,
      vairāgya, aiśvarya,) adharma, ajñāna, avairāgya, anaiśvarya, nāhan yaṅ saptabandhana ṅaranya, yan apa yan hәnti sasaṅkeṅ cakrabhāva, ya ta karih,
yan maṅkana liṅanta, yan paṅguh ikaṅ samyajñāna juga, apan dumeh ikaṅ
ātmā maluya ri bhaṭāra paramakāraṇa, maṅkana liṅ bhaṭāra,

   sumahur saṅ kumāra,

 kāsihana rānak bhaṭāra, varahәn ri sādhananiṅ magave samādhi, maṅkana [ms-34r] liṅ saṅ kumāra,
 
sumahur bhaṭāra,

mәne ikājarakna kaliṅniṅ yogapāda, kunaṅ vījanikaṅ buddhi vuvus hәnti
   muvah ◆


   [ms-252]

   hana pañcaviparyaya ṅaranya, lvirnya, tamah, moha, mahāmoha, tāmisra, andhatāmisra

   tamah ṅaranya, ikaṅ ambhәk mahyun mamukti{,} ikaṅ bhogaviṣaya, apan iki ya pamuktyananta viṣayasuka, ya mataṅnyan prihtaṅ kasugihan, mahәmāsa, manaṇḍaṅa, mahulun mastrī rahayu, apan tan hana lәviha sakeṅ
sukaniṅ dadi vvaṅ, maṅkana liṅnya, ya ta mataṅnyan parәmәni amet bhoga
      saka[ms-34v]la, yekā tamah ṅaranya ◆ nihan taṅ moha ṅaranya, hana rakva lәvih
saṅkeṅ māvak, siddhi rakva ṅaranya, dadi māvak dadi tan pāvak, yekā kaharәpku tәmunәṅku, marapvan vәnaṅ humalap sakaharәpku, ya moha ṅaranya ◆ mahāmoha ṅaranya, ikaṅ ambhәk mahyun maṅgihakәna kasiddhyan, donanya kapaṅgihaniṅ aṣṭaiśvarya deku, muktya tāku riṅ svarga mvaṅ
      mānuṣaloka, yekā mahāmoha ṅaranya ◆ tāmisra ṅaranya, ikaṅ ambhәk maharәp rumaṅkәpanaṅ dveṣa viṣaya, lavan aṣṭaiśvarya ya tā[ms-35r]misra ṅaranya ◆
      andhatāmisra ṅaranya, ikaṅ ambhәk humalaṅakәn ikaṅ sukānāgata, lavan
humālaṅ ya huvus hilaṅ, ikā ta kalih, ya tekā pinakavījaniṅ buddhi yan agə̄ṅ
tamahnya, mamuhāra saṅsāra ika kabeh ◆

   hana ta navatuṣṭi ṅaranya, ikaṅ ambhәk matis, pradhānaka, upādānaka, akāla, abhāgya, nahan taṅ ādhyātmikatuṣṭi ṅaranya,

   pradhānakatuṣṭi ṅaranya, hana vvaṅ tumon halani śarīranya, ndātan
   paṅlareri manahnya, paran kunaṅ mahala śarīraṅku, mahala kunaṅ gaveṅku
ṅūni, ya [ms-35v] ta maphala śarīraṅku maṅke, kunaṅ yatanyan lituhayu ike janmaṅku sovah, ndāk amrih magave hayu maṅke,


   [ms-254]

salvirniṅ makaphala lituhayu ri janmaṅku sovah, ya gavayaknaṅkva maṅke,
maṅkana liṅnya, lumәkas ta ya magave hayu, brata, yan yajña, yan jñāna kunaṅ, yeka pradhānakatuṣṭi ṅaranya, hana ta upādānakatuṣṭi ṅaranya, ikaṅ
ambhәk tan malara kavәkasan hutaṅ deni kavvatanya, athavā svabhāvani
kavvatanya, kunaṅ ikaṅ gumave kaluputaknani kavvatanya ri saṅsāra, ya [ms-36r] ta
   ginavayakәn ya tan arusuh, yekā upādānakatuṣṭi ṅaranya, hana ta akālatuṣṭi
ṅaranya, hana vvaṅ manomahnomah, ndan inaṅgәh ta ya deni raranya,
   ikaṅ ambhәk mabhaya pinadәmnya riṅ ambhәk matis, yeka akālatuṣṭi ṅaranya, abhāgyatuṣṭi ṅaranya, ikaṅ vvaṅ mandabhāgya, tan pamaṅguh inak
ambhәk salavasni dadinya, saṅka ri larany ambhәknya, umәgil ta ya ri saṅ
vruh maṅaji saṅ paṇḍita guruni rat kabeh, sira ta panambhahanya, patatakvananya ri prāya, vinarah ta ya de saṅ paṇḍita, kino[ms-36v]n ta ya maṅabhyāsa vidhi, enak tāmbhәknyān paṅabhyāsa, ya tekā abhāgyatuṣṭi ṅaranya,


   [ms-256]

   nihan taṅ vāhyatuṣṭi ṅaranya, hana vvaṅ luput saṅke viṣaya, kadyaṅgāni
   vvaṅ maharәp maraby ahayu, mamaṅana enak, manaṇḍaṅa dodot rahayu
      kunaṅ, huvus pva kapaṅguh denya, tuṣṭi hatah ṅaranya, hana ta vvaṅ matәmu lāvan kasihnya, tuṣṭi hatah ṅaranya, hana vvaṅ mamet drabya, athavā
      mamet guṇa kunaṅ huvus kapaṅguh ikaṅ pinetnya, tuṣṭi hatah ṅaranya, hana
      ta vvaṅ huvus siddhikāryanya ikaṅ sapinetnya, tuṣṭi [ms-37r] hatah ṅaranya, hana ta
      vvaṅ malāra sakit, halvaṅ pva lāranya, tuṣṭi hatah ṅaranya, hana ta vvaṅ
      mamunuh kәbho sapi paṅanәnya, tuṣṭi hatah ṅaranya, nahan taṅ navatuṣṭi
ṅaranya(,) pinakavījaniṅ buddhi ika kabeh ◆

   nihan taṅ aṣṭasiddhi ṅaranya, dāna, adhyayana, śabda, tarka, sauhṛdaya,
      trayo duhkavighāta, nahan taṅ aṣṭasiddhi ṅaranya,


   [ms-258]

   dāna, ṅaranya, saṅ vәnaṅ umehakәn kāyanira riṅ saṅ paṇḍita, lavan ri saṅsārajanma kunaṅ, lvirni vinehakәn, tәlu prakāranya, kāya, śabda, ambhәk
rahayu, nihan ta kapirvan i kasiddhya[ms-37v]n, saṅ vәnaṅ maṅāji śāstra purāṇa,
      tattvajñāna kunaṅ, siddhi hatah ṅaranika, (śabda ṅaranya,) hanātah huvus maṅabhyāsājinira, dadi sira siddhavākya savuvusnira siddhi, athavā sira
      dadi maṅrәṅə̄ śabda sakeṅ sūkṣma, saṅka ri tibrani paṅrәṅə̄nira, siddhi
      hatah ṅaranikā, hana tarkasiddhi ṅaranya, ikaṅ jñāna ton ikaṅ atītānāgatavartamāna, siddhi hatah ṅaranikā(,) hana ta huvus manәmu guru viśeṣa,
      siddhi hatah ṅaranikā,

hana ta vәkasnikaṅ kasiddhyan saṅ viku, saṅ yogīśvara juga, apan sira
   vәnaṅ humilaṅakәn ikaṅ duhka tәlu ṅaranya, hanādhyātmi[ms-38r]kaduka ṅaran   ikā, hanādhidaivikaduhka ṅaranya, hanādhibhautikaduka ṅaranya, rva prakāranikādhyātmikaduka ṅaranya, mānasa, lāvan śārīra, mānasa ṅaranya,
   kāma, krodha, lobha, bhaya, asūyā, kāma ṅaranya hyun, krodha ṅaranya,
   galak, lobha ṅaranya, tan pahuvusan maṅarjana dravya, bhaya ṅaranya, takut, asūyā ṅaranya, ikaṅ gәlәm tan vәnaṅ malәs, nahan taṅ duhka saṅkeṅ
manah,


   [ms-260]

nihan taṅ duka saṅkeṅ śarīra, orәm, gigil, śūlān(,) lārahatin, puyәṅ, kuris,
   saprakāraniṅ lārān pasaṅkan, yekādhyātmikaduhka, ya tikā hinilaṅakәn saṅ
   yogīśvara, [ms-38v] ādhidaivikaduka ṅaranya, sinambhәr i gәlap, edan, kapasuk
   iṅ gaṇa bhūta, lāvan piśāca, yeki ādhidaivikaduka ṅaranya, kunaṅ ikaṅ pinәraṅ,
pinalu, rinacun, tinәluh(,) pinatuk iṅ ulā, pinaṅan iṅ vuhaya, saprakāraniṅ
   lāra saṅkeṅ havak, yekādibhautikaduka ṅaranya, ikā ta kabeh, ya ta hilaṅ de
saṅ yogīśvara,

sumahur saṅ kumāra,

 kunaṅ apa ta denira saṅ yogīśvārān humilaṅakәn kalāra samaṅkana
sājñā bhaṭāra, maṅkana liṅ saṅ kumāra, 

sumahur bhaṭāra,

hәlәm ikā hujarakna riṅ yogapāda, apan tan hәnti vṛttinikaṅ buddhi vaneh,
   ndya vṛtti[ms-39r]ni buddhi vaneh, yan kva liṅanta, hana aśakti ṅaranya, vvalulikur kvehnya, lakṣaṇanya yekā kavruhananta,


   [ms-262]
   
ndya ya, yekiṅ daśendriya, tan vәnaṅ humiḍәp riṅ viṣayanya, taliṅa tuli, kulit
vudug, mata tan panon, ilat bisu, iruṅ apalәh, tutuk vulaṅun, tan aharәp
maṅkana kunaṅ, taṅan kiṅkiṅ, suku lumpuh, silit mrәdu, tan vәnaṅ aṅisiṅ
kunaṅ, pәlāt kәdi, nahan lakṣaṇanikaṅ daśendriya, an tan vәnaṅ ri viṣayanya, aśakti hatah ṅaranya,

   hana ta baliknikaṅ navatu[ms-39v]ṣṭi lāvan aṣṭasiddhi, nihan lakṣaṇanya, (apradhānaka ṅaranya) halani śarīranya, prastāvanyān paṅimpuluniṅ magave
      hala, anupādānaka ṅaranya, hutaṅnya hiḍәpnya hutaṅni kavvatanya, dadi
      ya miṅgat, akāla ṅaranya, tan vәnaṅ sumorakәn taṅgәhni raranya, dadi
   ya muṅpaṅ, tan vәnaṅ tumambhāni sakahinani avaknya, moha ta ya, tan
      apilih salviranya, viṣayānurasa, hana vvaṅ tumәmu kaharәpnya, ndan
   lobha
ta ya, tan patambhān ikaṅ huvus kapaṅguh denya, hana mabhojanāsukha,
alәmәh magave ya, hana tan vәnaṅ rumakṣa ha[ms-40r]yunya, mvaṅ kalituhayunya,
arabi laraṅan, mahәmas tinotohakәnya ri savuṅ judi nita, mahurip an pamuk
      pva, hana kṣayarāga, hana vvaṅ malāra ndātan tambhān, avәdi maṅinuma
mapyak mapahit, matakut mabhaya ri saṅ manambhā,


   [ms-264]
   
hana vvaṅ tan patәmu lāvan kasihnya, anaṅis tan vәnaṅ mukti drabyanya,
   nahan baliknikaṅ navatuṣṭi, aśakti hatah ṅaranikā,

   hana ta balikni aṣṭasiddhi, adāna, tar dadi maveveh, astham agaveya
      dharma, anadhyayana, tan paṅaji, tvas āji svataḥniṅ ṅvaṅ, tan byakta vruha
      ri viśe[ms-40v]ṣa, anaśabda, tan paṅabhyāsa kasādhakan, an aku hyaṅ, apa ta gaveyaniṅ mamrih, tvas prihatin ṅvaṅ denya(,) anatarka, tan katon ikaṅ atītānāgatavartamāna, asauhṛdayaḥ, tan paguru viśeṣa, maguru matәka, ndān kadi
parahu vatu, vvādәs maṅәntasakna ri saṅsārasamudra, ya mataṅyan paṅәlәmakәn riṅ mahānaraka,


   [ms-266]

ndya guru maṅkana marәki riṅ mahānaraka, nihan paṅavruhana, liṅnya,
   kitātah kahanan bhaṭāra sakala, apan yeki magave liṅga mamaṅun prāsāda,
   maṅanākәn poya, maṅhanākә[ms-41r]n pinaṅan ininum, yeki kahanan saṅ hyaṅ
   paramārtha, mamaṅan maturū saṅ hyaṅ ikā, lumaku, maluṅguh, asiṅ atah,
   tulah saṅ hyaṅ ikā kabeh, nora salah ikā kabeh maṅkana liṅnya, ya mataṅnyan dadi humulahakәn apacāra, apan tan hanāpa liṅnya, dadi ya muṅpaṅ,
dadin paṅahala dravyaniṅ vaneh, tan apa ikā yan tuhutu kita, apan tuhutu
ṅaranya, hayva vәdi pati, apan yekā mahañutan ṅaranya, asiṅ mārganiṅ pati
   ta pva, apan si pati ikaṅ sinaṅguh kamokṣan ṅa[ms-41v]ranya,


   [ms-268]

   maṅkana liṅni gurunya, yekā guru manәbakәn i naraka ṅaranya, aśakti ṅaranya, ṅke ri vṛttiniṅ buddhi ◆

   nihan taṅ dukatrayavighatah ikā tan vәnaṅ humilaṅakәn dukatraya, apan
   tan paṅabhyāsa samādhi, mataṅnyan tan paṅabhyāsa samādhi, apan tan
   maṅkana rakva paramārtha liṅnya, tuhu mata saṅ hyaṅ paramārtha luput
   saṅkeṅ yoga lāvan samādhi, apan buddhi sira, huvus karuhun ikaṅ rāga
dveṣa moha lāvan śarīra tan hana ikā ri bhaṭāra, apa deniṅ samādhi ri sira,
apan sira pva deni samā[ms-42r]dhinira saṅ viku mvaṅ saṅ yogīśvara, yatanyan
pada lāvan bhaṭāra, inakunya pvāvaknya pada lāvan bhaṭāra, tan vәnaṅ humilaṅakәn dukanya tәlu, ya ta mataṅnyan aśakti ṅaraniṅ buddhi yan maṅkana,

sumahur saṅ kumāra,

 kuraṅ tuṅgal ta vәkas ikaṅ aśakti yan tәka vvalulikur, ndya gәnәpanya,

nihan yaṅ manah mabalik, apan lakṣaṇaniṅ manah mamikalpa, tapvan vәnaṅ mamikalpa, ya ta sinaṅguh medan ṅaranya, nāhan gәnәpnikaṅ
aśakti vvalulikur, ikā ta kabeh, nimittaniṅ ātmasaṅsāra apan mamaṅguh
vāsanā ikā kabeh riṅ citta[ms-42v], vruh pva saṅ paṇḍita, an makveh vāsanānikaṅ
pāpa rumakәt{,} riṅ citta, ya ta mataṅnyan saṅ viku, matakut ri saṅsāra lāvan duka, hayva jәnәk ri byāpāra riṅ śarīra, huvus karuhun ikaṅ śīla hala
hayva ta ginavayakәn, apan yeka mamuhāra lara lāvan saṅsāra, aparan yogya gaveyakna takarih, nyaṅ trikāya paramārtha, ulah rahayu, śabda rahayu,
ambhәk rahayu, don ikā sādhananiṅ maṅabhyāsāṅambhәki bhaṭāra,


   [ms-270]

nihan varahvarah bhaṭāra yeki dәlәn iṅәtiṅәtәn tәmәntәmәn, rāsāna ri ha[ms-43r]ti,
   apan iki mārga bәnәr, yapvan hana marah ri kita riṅ hayu, ndān apasalahan
   lavan loka maṅruddha lāvan vvaṅ kabeh tālap hayva vinahil, ndan hayva
ta ginavayakәn, yan paropaghāta gumavayakәn dukaniṅ vaneh apan jātiniṅ magave hala, hala tәkeṅ śarīra, yapvan pagave hayu, hayu tәkeṅ śarīra
hayu pva kahyuniṅ rat, ya mataṅnyan hayvātah gaveyaknanta hala hәlәm,
ikaṅ luput saṅkeṅ guṇadoṣa, maryada parilobha mvaṅ doṣa, yāvat kita luput
saṅkeṅ [ms-43v] lokabyāpāra, tāmrih ta gave bhakti riṅ bhaṭāra, apan sira śaraṇani vәnaṅ maṅhilaṅakәn pāpa, sira dumeh ṅ vvaṅ amaṅguha suka viśeṣa, ikaṅ
inak tan pabalik lara, hurip tan pabalik pati, milv agave tan ilu ginave, vruh
tan kinavruhan, ya phalani bhakti ri bhaṭāra,

kunaṅ tәkapniṅ magave bhakti, ya takvānaknanta riṅ saṅ guru, kāṅәnaṅәnātah saṅsāraniṅ dadi janma, si hurip makāvasānaṅ pati, iki pati ṅaranya, viparīta tan hana tuturnya, apan kapasuk ri tamah, vәṅi tan pakanimitta{,} tayā riṅ āditya[ms-44r],



[ms-272]

ya ta kalavasan ṅaranya, balikni hurip lalu tan hinaknya, maṅkana tәhәr
   hayvāṅhiḍәp sukaduka, kunaṅ tāpan pavārte janma, kadi kvehniṅ hilaṅ
kvehni mәtu, ya ta panәṅәranta an pajanma muvah ikaṅ ātmā, huvus rumuhun ta yan hana vvaṅ jātismara, meṅәt ri dadinya ṅūni, tan salah
denya tumuduh kavitanya ṅūni pūrvakah lāvan ṅaranya dravyanya, nahan hananyān atutur apa tan hanaṅ tuduhnya ikā kabeh, lәhәṅ marekān rahayu janmanya muvah, maluya dadi vvaṅ gumavaya[ms-44v]kәna bhakti ri bhaṭāra, mārgani
janma kahvata ri hayu, yan {yaṅ} dadi kita ri saṅsārātah niyata kadyaṅgāniṅ
vikāra, tan pada lāvan saṅsārajanma, athavā yan paṅdadyana kәbho sapi asu
vәk, yeka kapәtәk tәmәn, apa tan hana gamanani kavruha riṅ heyopadeya,
vәnaṅa ta rakva ya mareṅ saṅ paṇḍita, tumakvanakәna kaliṅani janmanya,
mvaṅ kalәpasәnni janmanya, yan apa tekān vruha, apan huvus ikaṅ janmanya, tan pasikәban, lәkas ta mәne ṅgәlәk, apa tan kinavruhan tәkaniṅ
pati,

   sumahur saṅ kumāra,
 [ms-45r]  
    aparan ikaṅ vāsanā ṅaranya, sājñā bhaṭāra, varahәn ta rānak bhaṭāra,

sumahur bhaṭāra,


   [ms-274]

ikaṅ karma tan dadi tan kabhukti phalanya, akveh pva kaṅ karma, ya ta
   mataṅnyan makveh lvirniṅ janma, apan phalanikaṅ karma ya mamaṅun
   śarīra, yan (mahalā karma,) mahalā śarīra, yan mahayva karma, mahayva
      śarīra, mahala māyu pvekaṅ karma, vinaṅun i janma tuṅgal, ya mataṅnyan
      asilisilih ikaṅ janma riya, huvus dadi devatā phalani gavenya hayu, tәka
pva phalaniṅ gavenya hala, matәmahan ta ya tiryak, hәnti pva phalanikaṅ
tiryak, tәka ta phala ni[ms-45v]kaṅ mānuṣa, muvah ta phalanikaṅ karma ṅūni, ya ta
bhinuktinyān pamaṅun karma muvah, maṅkana ta jātini janma kabeh, ikaṅ karma huvus bhinukti yekā mamәkasakәn saṅaskāra ri citta sovaṅsovaṅ, ya
ta mataṅnyan kadi sinurat ikaṅ karma rumakәt iriya, kadyaṅgāniṅ siṅsәt i
havak, ya ta magave tuturni citta(,) ikaṅ huvus bhinuktinya ṅūni, yan devatā, yan mānuṣa, yan tiryak, ikaṅ karmaphala tinutnya, ya ta bhinuktinya,
kapva tekā mamәkasakәn saṅaskāra ri citta, nihan pada[ms-46r]nya, kadyaṅgān i
dyun an pinakavavan vaṅivaṅi, iṅgu kunaṅ, huvus hәnti hisinikaṅ dyun,
   vinasәhan ta ya pinahalilaṅ ndān hanātah ambhə̄nya, turuṅ (hәnti) rumakәt rikā dyun, maṅkana tekaṅ vāsanā, an pamәkasakәn saṅaskāra ri citta,
asiṅ agə̄ṅ vāsanā ri citta, ya pinakarūpaniṅ janma, apan asiṅ kinalpananiṅ
manah ya tinutniṅ karmanya maṅun janma muvah,


   [ms-276]
   
 saṅ apa sira kumavruhi janma maṅkana sājñā bhaṭāra,

sumahur bhaṭāra,

   aku huvus maṅhiḍәp saṅsāra, aneka ikaṅ janma bhinuktiku(,) vәkasan{,}
tәkani ga[ms-46v]veṅku hayu, kavava tāku ri saṅ paṇḍita, vinarah tāku riṅ dharmaśāstra, ya ta inabhyāsaṅku, alavas pvāku gumavayakәn ikaṅ dharmaśāstra, mati tāku, {muvah taku,} muvah tāku maṅjanma mānuṣa, atutur tāku ri
janmaṅku, muvah tāku humulunakәn śarīraṅku ri saṅ paṇḍita, vinarah tāku
ri yogadharma, ya ta inabhyāsaṅku ri rahineṅ vәṅi, ya ta ginavayakәnku,
alavas aku yogīśvara, sevu tahun lavasku yogīśvara, vinava tāku riṅ svarga,
inaranan tāku saṅ nīlalohita, tinariman tāku hanak dara, [ms-47r] anak bhagavān
dakṣa, saṅ satī ṅaranira, māti pva saṅ satī, kavәkas tāku, maluya tāku yogīśvara, tīkṣṇa pva deṅkv agave samādhi, māti tāku maṅjanma tāku ri bhaṭāra,
ndatan vәtu saṅke śuklaśonita, mәtu saṅke yoga bhaṭāra kami, apan lima
kveh mami sānak, patuṅgalani ṅaran mami, kuśika saṅ matuha, tumut ta
garga, lāvan maitri, saṅ kuruṣya, aku saṅ pātañjala ṅaranku, anak pamuṅsu,
ri saṅ pañcarṣi, atutur tāku ri kayogīśvaran, ya mataṅnyan manambhah ri
bhaṭāra, sakavvatan ma[ms-47v]mi dadi sira gave saṅkramaṇa,


   [ms-278]

anaku saṅ kuśika, mabyakta takvanakna, kunaṅ deyanmu pәṇḍәm tāku, maṅkana liṅnira ri saṅ kuśika pinet saṅ garga sira kinon maṅhañuta, luṅhā rasikā, pinet saṅ maitri, sira kinon manunva, luṅhā rasikā, pinet ta saṅ kuruṣya, sira kinon mamaṅguṅa, luṅhā rasikā, pinet tāku, mavәkas ta bhaṭāra, mabhakti anaku, kunaṅ deyanmūsapa tāku, maṅkana liṅ bhaṭāra, tan
asove māti ta sira(,) tәka ta saṅ kuśika, matutur pavәkas bhaṭāra, inalapnira tekaṅ śava, pinәṇḍәmnira, ndāta[ms-48r]n paveh iṅ kami kabeh, apan
kami pinakapamәkasan ri deya mami(,) tәka ta saṅ hyaṅ brahmā(,) viṣṇu, indra, yama, baruṇa, kuvera, āgneya, nairiti, bāyabya, aiśānya, sira sumambhәsambhә ri kami kalima, dadi saṅ kuśika kinon mamәṇḍәma śava bhaṭāra, sampun pinәṇḍәmnira, dinuduk sira de saṅ garga, hinañut ta sira(,) hinalap sira de saṅ kuruṣya, sira umaṅguṅ śava bhaṭāra, tan asove hinalap ta
sira de saṅ maitri, sira tānunu śava bhaṭāra, sampun gәni matәmahan avu,
luṅhā ta sira kabeh, aku juga kavәkas kumukup havu bhaṭāra, inalapku tāvunira, saṅka ri bhaktiku maguru, ya ta mataṅnyan husapakәn ikaṅ [ms-48v] 
havu ry avaku, vaneh pinaṅkuku, tan sove hilaṅ ta rūpaṅku pātañjala, sarūpa
bhaṭāra ṅūni kālanira hurip, trinayana caturbhuja, sphaṭika pakajanmasthāna, samaṅkana ikaṅ rūpa pinaṅguhku, tәka kaṅ devatā kabeh mamūja ri
gandhākṣatadīpādi, lāvan kәmbhaṅ saṅkīrṇa, tәka ta saṅ hyaṅ ananta humundaṅ aku, muliha riṅ abhavapāda,


   [ms-280]

   tā vihaṅ hinәnah tāku ri kahyaṅan i kavvatanku, yeki ri śrīkaṇṭhabhuvana
   ṅaranya, i ruhurni saṅ hyaṅ śrīkaṇṭha, alavas aku riṅ abhavapāda, kinon
   tāku muṅgva rike brahmāṇḍa, ya tәmahankva guru ri rat kabeh, ya mataṅnyan paṅaji ikaṅ devatā kabeh ṅke riṅ brahmāṇḍa,

hana pva [ms-49r] daitya si nīlarudraka ṅaranya, ya ta kumavāśākәn ikeṅ brahmāṇḍa, gәlәṅ tekaṅ devatā kabeh, deni bhaṭārī sarasvatī maṇḍәm ri lidahnya, ya ta mataṅnyan salah ujar, tan matya deni devatā daitya dānava, an
umatyanāku, yan hanānak bhaṭāra mәtu saṅke śuklaśonita ya umatyana, maṅkana liṅnya, dadi ikaṅ devatā kabeh, mintakāsih ri saṅ hyaṅ kāma,
umanah aku ri rāgivaśa, yatanyan atәmaheṅ hyun, tā vihaṅ ta saṅ hyaṅ kāma, pinanahnira tāku riṅ rāga, dinәlәṅku ta saṅ hyaṅ kāma, ri katiga[ms-49v]ni mataṅku, ya mataṅnyan gәsәṅ avak saṅ hyaṅ kāma matәmahan āvu, huvus maṅkana, tumut ta devatā kabeh, kapva ta ya humaṇḍәm anambhah, apan girigirin an tumon i saṅ hyaṅ kāmān patәmahan āvu, ya ta mataṅnyan panambhah umajarakәn vuvusnikaṅ daitya si nīlarudraka, pәjaha deni tanayanku
mәtu saṅkeṅ śuklaśonita, tan vihaṅ pinintakasihan kabeh, kinon ta ya sumomaha ibunta bhaṭārī umā, ya mataṅnyan pakānak saṅ hyaṅ{,} gaṇapati, lāvan saṅ bhṛṅgiriṭi, katigānaku saṅ kumāra, nāha[ms-50r]n kramani dadiṅku ṅūni,
mataṅnyan avas deṅkv aṅavruha ikaṅ karmaphalān pamәkasakәn saṅaskāra
ri citta, maṅkana liṅ bhaṭāra,
 
   sumahur saṅ kumāra,

 ndya ta menaka irikiṅ dadi janma kabeh sājñā bhaṭāra, maṅkana liṅ saṅ
   kumāra,


   [ms-282]
   

sumahur bhaṭāra,

nora kәtah menak irikiṅ janma kabeh anaku, apa pvānuṅ suka ṅaranya, nyapan tahan kva liṅanta, aṅhiṅ ikaṅ kamokṣan juga, yeki suka viśeṣa ṅaranya,
apan huvus sātmaka lāvan bhaṭāra paramakāraṇa, maṅkana liṅ bhaṭāra,

sumahur saṅ kumāra,

    saṅ apa ta sira sinaṅguh [ms-50v] bhaṭāra paramakāraṇa ṅaranira,

   sumahur bhaṭāra,

saṅ laṅgәṅ kasūkṣmanira, sira sadāśauca, alilaṅ ta kәneṅ mala, sadāsuka
tar pakapūrvakaṅ janma pisaniṅu, tan kadi kami kabeh, sakveh saṅ hyaṅ
aṣṭavidyeśāna, huvus karuhun saṅ hyaṅ brahmā viṣṇu lāvan vatәk lokapāla,
makapūrvakaṅ saṅsāra rasikā kabeh, kunaṅ saṅka ri gə̄ṅnikaṅ bhaktinira ri
bhaṭāra, lāvan tīkṣṇani samādhinira, nahan mataṅyan inalap muliha mareṅ
kahyaṅan, tatan maṅkana bhaṭāra paramakāraṇa, sadāsuka juga sira, ndān
makāvasāna saṅ[ms-51r]sāra sira, maṅjanma mānuṣa sira hәlәm, nyapan tahan kva
liṅantānaku, tamatan hana gamananira janmānaku, apan sarvajña sira, sira
kumavruhi rat kabeh vruh sira ri maṅde saṅsāra, lāvan lāra, ndātan vәnaṅ
milagi ya, tan vruh ri deyanya, deni maṅhilaṅakәn lāra,

   lāvan hana ta caduśakti ri sira, ndya caduśakti ṅaranya, (vibhuśakti, jñānaśakti, kriyāśakti, prabhuśakti,)

          (vibhuśakti ṅaranya, aṅavaśyaḥ,) anāveśyaḥ, aṅavaśyaḥ ṅaranya, tā kәneṅ
      rāga, dveṣa, moha, aṅavaśyaḥ ṅaran ikā, anāveśyaḥ ṅaranya, tar kataman, tar
      dadi pinakāvak sirātah makāvak sarvabhāva, [ms-51v] yeka anāveśyaḥ ṅaranya, ika
      ta kabeh, yekā vibhuśakti ṅaranya,


   
          [ms-284]
             nihan taṅ jñānaśakti ṅaranya, dūradarśana, dūraśravaṇa, dūrāt manana, dūrāt masarvajñatā, śravaṇa ṅaranya, rumәṅə̄ hadoh aparәk, dūradarśana ṅaranya, tumon adoh aparәk, athavā tā tutupan kunaṅ ikaṅ vastu, katonātah
      denira, dūrāt manana ṅaranya, vruh ri jñānaniṅ adoh aparәk, dūrāt masarvajñatā ṅaranya, vruh ri kriyā kabeh, lāvan sarvavastu, nahan taṅ jñānaśakti ṅaranya,

   kriyāśakti ṅaranya, manojavitvaṁ, vikaradharmitvaṁ, [ms-52r] kāmarūpitvaṁ,
      manojavitvaṁ ṅaranya, adrәs ira saṅkeṅ manah, apan hana sira ri rat kabeh,
      ndātan katon, vikaradharmitvaṁ ṅaranya, tar ginave, sirātah magave, kāmarūpitvaṁ ṅaranya, sakaharәpnira tәmahananira, ya pinakarūpanira, nahan
      ya kriyāśakti ṅaranya,

   prabhuśakti ṅaranya, abhītaḥ, akṣayaḥ, ajaraḥ, amaraḥ, (apratihatagatiḥ,) abhītaḥ ṅaranya, tar matakut, akṣayaḥ ṅaranya, tar pakalvaṅan, ajaraḥ
      ṅaranya, tā kәneṅ tuha, amaraḥ ṅaranya, tar kәneṅ pāti, apratihatagatiḥ, tan
      katahәnan, nāhan yaṅ prabhuśakti ṅaranya, ika{,} ta [ms-52v] śakti bhaṭāra ika, ya
kabeh, ya ta pinakapaniddha ri śakti bhaṭāra,


   [ms-286]

sumahur saṅ kumāra,

 liṅ bhaṭāra, ṅūni, tar pāvak saṅ hyaṅ paramārtha, tathāpi vinuvus śaktinira, ndya ta rakәtani śakti bhaṭāra paramārtha, sājñā bhaṭāra, saṅ
apa katonani kaiśvaryanira sājñā bhaṭāra, maṅkana liṅ saṅ kumāra,

sumahur bhaṭāra,

saṅ yogīśvara sampun siddhātah, sira katonan i śakti bhaṭāra, apan sira humyāpāra ikeṅ rāt kabeh,

sumahur saṅ kumāra,

 tan hana pva bhaṭāra, yan ṛṣi siddha juga katonan i śakti bhaṭāra, mataṅnyan tan hana sira, aṅhiṅ śa[ms-53r]ktinira panәṅәranni hananira, muṅgva ri saṅ paṇḍita pva śakti bhaṭāra, ya mataṅnyan tayā saṅ hyaṅ paramārtha yan
   maṅkana,

sumahur bhaṭāra,

taha pih tan tayā saṅ hyaṅ paramārtha, apan tan śaktinira vinehakәnira saṅ
paṇḍita, ndya saṅkani śakti saṅ paṇḍita karih, yan maṅkana liṅanta, śakti
ṅkā ri havaknira juga śakti saṅ siddha,

sumahur saṅ kumāra,

 apa dumehnya kābhibyaktā vәkasan sājñā bhaṭāra,

hasih sira bhaṭāra ri saṅ yogi kaliṅanya, apa dumeh sirāsiha ri saṅ yogi, saṅka
ri pamrihnira gave samādhi, satatā riṅ rahine vәṅi, ya mataṅnyan asih [ms-53v] bhaṭāra ri saṅ yogi, hinilaṅakәnira ta kleśa ri śarīra lāvan lāranira, kābhibyaktā
kalāra saṅ yogi vәkasan, apan ikaṅ mala tumutupi śaktiniṅ ātmā ṅūni, hilaṅ marekā mala, yan kva liṅa saṅ para, tan vәnaṅa taṅ ātmā humilaṅakәn
malanya juga, apan tan avruh lakṣaṇaniṅ mala, mataṅnyan tan vruh ikaṅ
ātmā ri lakṣaṇani mala, apan ivәṅivәṅ avaknya lāvan ikaṅ mala,


   [ms-288]
   

ndyāvakaniṅ ātmā yan kva liṅanta, yekā sinaṅguh ātmā liṅ saṅ vruh ri saṅ
   hyaṅ śāstra, ikā taṅ citta ivәṅivәṅ lāvan mala, taha pih vәnaṅa taṅ ātmā humila[ms-54r]ṅakәn malanya, yan kva liṅanta saṅ para, tanora mataṅ dadyana devatā
tiryak yan maṅkana, mokṣa ikaṅ janma kabeh yan maṅkana, tinonta pvekaṅ
janmasaṅsāra, ya ta paṅavruhananta an tan vәnaṅ ikaṅ ātmā humilaṅakәn
malanya, yapvan vәnaṅ humilaṅakәn malanya, ya mataṅnyan sih bhaṭāra ri
yogi, apan sira vәnaṅ humilaṅakәn malanira, kadi śakti bhaṭāra, maṅkana
śakti saṅ siddha, ya mataṅnyan pada śaktinira lāvan bhaṭāra vәkasan,

sumahur saṅ kumāra,

 hana ta kāri bhaṭāra, ri janmasaṅsāra,

mataṅnyan maṅkana, apan siddha samādhi saṅ yogi, apan yekā kābhibyaktan bhaṭāra ri janma, kapaṅguhanira de saṅ yogi, yan vruh riṅ prayogasandhi padanira, kadyaṅgān i apv[ms-54v]y aneṅ kayu, apan hamәtvakәn āvaknya, ikaṅ apvy aneṅ kayu, ulihniṅ aṅәsə̄ atah prastāvanyān mәtu, maṅkana tekaṅ
miñak, tan vәtu ikā yan tan pinutәran, ika pva vastu maganal tathāpi tan vәtu ikā yan tan inupāya ri sandhi, bhaṭāra paramakāraṇa kari tan kapaṅguha, yatan hanā prayogasandhi, yadyapin vruha ri prayogasandhi, ya- tan gavayakna, tan kapaṅguh atah bhaṭāra denya, ◉


   [ms-290]

[ab]cittavṛttinirodhākhyaḥ,yogaḥ paramadurlabhaḥ,
[cd]tasmin yoge samārabdhe,svayam ātmā prakāśate2|| 


   kaṅ katutur i cittavṛtti, ya sinaṅguh yoga ṅara[ms-55r]nya, ndān atyanta ivәhnyān
   inabhyāsa, apan tan harәp jātiniṅ vaṅ riṅ gave makas, kunaṅ saṅ vairāgya,
      saṅ huvus varәg ri lārani janma, sira mahyun ri yoga, apan maharәp ri suka viśeṣa
      ṅaranya(,) ikaṅ paṅguhan i jāti saṅ hyaṅ ātmā ya sinaṅguh suka viśeṣa
ṅaranya, yan apa yan kapaṅguh jāti saṅ hyaṅ ātmā, yan ginavayakәn ikaṅ
yogātah,

sumahur saṅ kumāra,

 tan kagavaya ikaṅ yoga kahiḍәp tah saṅ hyaṅ ātmā de mami,
   tamatan ātmā ikā liṅta, yekiṅ citta ṅaranya, mataṅnyan sinaṅguh citta, apan
   ekaviṣayanya, ya mataṅnya[ms-55v]n citta juga kahiḍәp denya, sumahur saṅ pāra,
   ndya vṛttinya, mataṅnyan citta ṅaranya, nihan grahaṇa, viparyaya, vikalpa,
   nidrā, smṛti,

   grahaṇa ṅaranya, ikaṅ citta manut pramāṇa tәlu, pramāṇa tәlu ṅaranya,
      pratyakṣa, anumāna, āgama, yekā grahaṇa ṅaranya, hayva ta vineh maṅkana
      kālani yoga,  nihan taṅ vikalpa ṅaranya, ikaṅ jñāna maṅaliṅa varahni
      sūtra, niṣkriyaḥ puruṣaḥ kumva liṅniṅ aji, nihan arthanya, tar polah saṅ
      hyaṅ ātmā, maṅkana liṅnikaṅ varah, ya tekāna liṅ ṅaranya, liṅnya nihan,


   [ms-292]

kaliṅaniṅ tan polah, [ms-56r] kadyaṅgāniṅ hru hana ri taṅkulaknya, humәnaṅa ta
   ya, inalap pva ya saṅke taṅkulaknya, kinәnākәn i talini laras, tumañcәbәka
ya ri kinәnanya, humәnaṅa ta ya, maṅkana ta hәnaṅnikaṅ ātmā, nāhan liṅni vikalpa ṅaliṅa varah, hayva ta vineh maṅkana ri kālani yoga, nihan taṅ
   nidrā ṅaranya, ikaṅ jñāna kadi hilaṅ lvirnyān kahiḍәp, ndān tәhәr ya malupa
viparīta tan hana tuturnya, hayva ta maṅkana ri kālaniṅ yoga, vehәn tikaṅ
jñāna dumәliṅa ri hati, sthitya hayva cañcala, hayva maṅaṅәnaṅәn, apan
   hana svapnajñāna ṅa[ms-56v]ranya, paran inaṅәnaṅәn vaneh, ikaṅ jñāna matutur i
   kahiḍәpanya, yekā svapnajñāna ṅaranya, hayva ta vineh maṅkana ri kālani
   yoga, nihan taṅ sūtra smṛti ṅaranya, ikaṅ jñānātutur ikaṅ vastu bhinuktinya
ṅūni, hayva ta vineh maṅkana ri kālaniṅ yoga, nahan vṛttinikaṅ citta lima
kvehnya,

   yapvan katutupan ikaṅ kabeh, ya tekā sinaṅguh samādhi ṅaranya(,) ya
      sinaṅguh samprajñāta, lāvan asamprajñāta, samprajñātātah ṅaranya, ikaṅ
      samādhi tinahәnan deni pāt(,) lvirnyān pāt nihan, hana savitarkasamā[ms-57r]dhi,  hana ta vicārasamādhi (, hana asmitāsamādhi, hana ānandasamādhi,)

    ikaṅ jñāna maṅekagraha ri sūkṣma, ya vicārasamādhi ṅaranya, asmitāsamādhi ṅaranya, i ṅkana saṅ puruṣa kaivalya, vinotan viṣaya deniṅ
citta, ndātan cetane ya, apa vruh sirān lāra, yāvat cumetane pavotniṅ citta, ya
      mataṅnyan hәnaṅ juga humiḍәp svacetanānira ikā saṅ hyaṅ ātmā, ānandasamādhi ṅaranya, ikaṅ ātmā tīkṣṇa denya humiḍәp avaknya juga, ya ta mataṅnyan kapaṅguh ikaṅ suka viśeṣa,


   [ms-294]

   ikaṅ pāt ya sinaṅguh samprajñāta ṅaranya, ya[ms-57v]n tuṅgal yan rva, yan tәlu, yan
      pāt, samprajñātātah ṅaranya, yapvan tan maṅkana ika kabeh, ya sinaṅguh
      asamprajñātasamādhi ṅaranya, ikā taṅ asamprajñātasamādhi pūrvaka, ikā
      ta samprajñātasamādhi,

   ya tekā dharmani citta, hana kṣipta ṅaranya, (hana vikṣipta ṅaranya,)
      hana vimūḍha ṅaranya, hana nirodha ṅaranya, hana ekagraha ṅaranya,

   kṣipta ṅaranya, ikaṅ ambhәk abvaṅ umәsat mareṅ kadohan, vikṣipta ṅaranya, ikaṅ ambhәk ṅunikunik(,) vimūḍha ṅaranya, ikaṅ ambhәk lәṅәlәṅә,
      nirodha ṅaranya, ika[ms-58r]ṅ ambhәk aṅhәrәt, ekagraha ṅaranya, inambhәkakna
      ri tuṅgal, nāhan kvehni dharmaniṅ citta, ikaṅ kṣipta, vikṣipta, vimūḍḥa,
      {vimudā,} tan pinakabhūmi ikā deniṅ samādhi, apa pinakabhūminiṅ samādhi takārih, pilih ekagraha lāvan nirodha, salah tuṅgal kunaṅ ya mahīṅaniṅ samādhi, athavā karva kunaṅ,

   sumahur saṅ para, vruh ta kami ikaṅ sinaṅguh yoga ṅaranya, apan sabarinyān hәnaṅ ikaṅ citta, ya ta samādhi ṅaranya, yan kva liṅa saṅ para, tan
      yogya ikaṅ hәnaṅni citta, saṅguhәn yoga, a[ms-58v]pan hana sira yogīśvara videha
      lāvan{,} prakṛtilīna, videha ṅaranya, ikā saṅ yogīśvara hanaṅ luput saṅkeṅ
śarīra, māri makāvak ikaṅ aganal, kevala ikā sūkṣmaśarīra pinakāvaknira,
      prakṛtilīna ṅaranya, māri makāvak ikaṅ śarīra sūkṣma, aparan pinakāvaknira, yekiṅ pradhānatattva juga, rasikā ta saṅ videha lāvan prakṛtilīna, sira ta
maharәp kapaṅguhakәnnya kamokṣan, apan huvus tan hana ikaṅ citta ri
hiḍәpnya, tan vruh yar paṅher kāla,


   [ms-296]
   
   ikaṅ karmā[ms-59r]śaya, lāvan ikaṅ cittasaṅaskāra, maṅkana pva ya, mataṅnyan tan
      pramāṇa hәnaṅnikaṅ citta juga, apan tan hәnti ikaṅ anekaviṣaya bhinuktinya, tuturuṅ, apa paṅavruhananta, an tan hәnti, nihan si maṅher ri pradhāna, ṅuniveh ikaṅ videha, yapvan jәnәk amukti kasiddhyan, dadi sira saṅsāra
      maṅhiḍәp muvah, yāgave cakra ṅaranya, apan tan hana śraddhādi ri sira, apa
      sinaṅguh śraddhādi ṅaranya, nihan lilaṅni citta, mataṅnyan paṅguh ikaṅ
citta malilaṅ, saṅke pamrihnira maṅabhyāsā yoga satatā ri rahineṅ vәṅi, [ms-59v]

   ndya paṅavruha ri lilaṅni citta, nihan ya maitrī, karuṇā, muditā, upekṣā,
   ya paṅavruha ri lilaṅni citta,

   apa sinaṅguh maitrī ṅaranya, nihan paṅavruhanya, ikaṅ ambhәk prayojanākәn davāniṅ suka saṅ manәmu suka, ya maitrī ṅaranya, karuṇā ṅaranya, ikaṅ ambhәk mrayojanākәn ikaṅ malara mamaṅguha suka, lāvan luputa ri saṅsāra, ya karuṇā ṅaranya,
      muditā ṅaranya, ikaṅ ambhәk anumoda i saṅ
      gumave hayu, ya muditā ṅaranya, upekṣā ṅaranya ikaṅ ambhәk humәnәṅ
irikaṅ maṅgave hala, nāhan [ms-60r] byaktanya ikaṅ lilaṅ ri saṅ yogi, [ms-60r]

   ikaṅ ta citta malilaṅ ri yogi, ya maṅdadyakәn vīrya(, ikaṅ vīrya ya) maṅdadyakәn tutur, ikaṅ tutur ya maṅdadyakәn prajñā, ikaṅ prajñā ya maṅdadyakәn samādhi, apa sinaṅguh vīrya ṅaranya, gәlәmniṅ maṅabhyāsā yoga lāvan sādhananya, tutur ṅaranya, vruhnira ri kayogīśvaran, tambhāniṅ saṅsāra, apan ya mārganiṅ maṅguhakәna bhaṭāra, enak pva tuturnira ri bhaṭāra, ya maṅdadyakәna prajñā, apa ta sinaṅguh prajñā, tәpәtnira ri kasamyajñānan tumuduhakәn bhaṭāra, ya mataṅnyan sira tambhāra ṅara[ms-60v]ni prajñā  saṅ yogi, mataṅnyan sira tambhāra ṅaranya, apan abәnәr tәkānya ri bhaṭāra,
kadyaṅgāniṅ hru abәnәr lakunya deni hәlār, maṅkana ta prajñā saṅ yogīśvara i bhaṭāra,


   [ms-298]

apa ta lvirni samādhi saṅ yogi, an sātmaka ri bhaṭāra, nihan, ◉

          
   [ab]ātmani cetanaḥ sthitaḥ
 hiliṅ ikaṅ citta, kavәkas tekaṅ citta ri saṅ hyaṅ
ātmā, ya tekā rumakәt ri bhaṭāra, lana pvekaṅ samādhi maṅkana kapaṅguhanya de saṅ yogi, ya mataṅnyan kapaṅguh ikaṅ kasiddhyan denira,

       5 lvirnya kasiddhyan kaniṣṭha, madhya, mottama, mataṅnyan [ms-61r]  tәlu ikaṅ kasiddhyan, apan tәlu lakṣaṇa saṅ yogi, hana mṛdusambega, hana madhyasambega, hana tībrasambega, mṛdusambega ṅaranya, akәdik denyāṅabhyāsa yoga, lāvan sādhananya, amaṅguh ta sira kasiddhyan ndān malavas ya kapaṅguh, maṅkana ta saṅ madhyasambega, amaṅguh sira kasiddhyan, ndān
          ri janmanira sovah ikān pamaṅguh, kunaṅ saṅ tībrasambega, tībra tәkapnira gave yoga, lāvan pramāṇanya, ya mataṅnyan paṅguh, ikaṅ yogasiddhi i janmanira maṅke,

   sumahur saṅ kumāra, [ms-61v]

 apa ta kalәvihnikā saṅ tībra, mataṅnyan maṅguh ikaṅ yogasiddhi ri 
   janmanira maṅke sājñā bhaṭāra,

   sumahur bhaṭāra,

       hananikaṅ īśvarapraṇidhāna ri sira yekā hetunirān vavaṅ paṅguh ikaṅ yogasiddhi, īśvarapraṇidhāna ṅaranya, kapaṅguhan avak bhaṭāra de saṅ yogi,

sumahur saṅ kumāra,

 apa lakṣaṇanya paṅguh ikāvak bhaṭāra sājñā hyaṅ mami,

sumahur bhaṭāra,

nihan lakṣaṇani havak bhaṭāra an kapaṅguh de saṅ yogi,

   
   [ms-300]

   
   [ab]kleśakarmavipākāśayaḥ,aparāmṛṣṭaḥ sadaiveśvaraḥ,

      ikaṅ mañetanā saṅ [ms-62r] yogi, tan karakәtan deni kleśakarmavipākāśaya, maṅkana lakṣaṇa bhaṭāra, ar paṅguh de saṅ yogi,

       kleśa ṅaranya, avidyā, asmitā, rāga, dveṣa, abhiniveśa, karma ṅaranya,
          gave hala, gave hayu, vipāka ṅaranya, tāśakti phalanya bhinuktiniṅ śarīra,
      apan ikeṅ śarīra, yeki phalaniṅ karma lāvan sukaduhka, yekā tan kahiḍәp
          kālaniṅ yoga, ya kaliṅaniṅ tan karakәtan deniṅ kleśakarmavipākā{śaya},
      hana ta śeṣanikaṅ karmaphalān huvus kabhukti, ya ta sinaṅguh āśaya ṅa      ranya, ya tik[ms-62v]ā magave tuturniṅ citta, yan mahala, yan mahayu, ya tekā tan
hana ri saṅ yogi, ya kaliṅani tan karakәtan deni āśaya, lāvan sarvajña ta sira,
kumavruhi rāt kabeh, sarvakāryakartā sira gumavay ikaṅ rāt kabeh, tātan
kalәvihan kaiśvaryanira, maṅkana lakṣaṇa bhaṭāra, {sumahur saṅ kumāra,}
maṅkana taṅ ātmā tan karakәtan deni kleśakarmavipākāśaya, mvaṅ sarvajña ta ya lāvan sarvakāryakartā, tatan kalәvihan kaiśvaryanya, yan kva liṅa
saṅ para, karakәtan maraṅ ātmā deniṅ kleśakarmavipākāśaya, a[ms-63r]pa byaktanya, hananyaṅ mañetanā, kadi mañetanā maraṅ ātmā, yan kva liṅa
saṅ para, tan hana ikaṅ rāt kabeh, yatan hanaṅ (cetanāniṅ) ātmā, ndān sarvajña ya,
   nyapan tahana kva liṅa saṅ para, tan dadi ya gumaveya dukani
   avaknya,
   yan sarvajña ya, kaliṅanya, dudū juga ikaṅ cetanāniṅ ātmā


   [ms-302]

 sājñā bhaṭāra, mevәh takari kapaṅguhan y avaknya bhaṭāra, tan paveh
   juga kapaṅguha deniṅ janma yan sinәlaṅ lāvan pramāda, kunaṅ pavaraha
   bhaṭāra ri ṅhulun, anuṅ meman kagaveyanya, ikaṅ inabhyāsanya maṅkana[ms-63v],
   tumuntun ajñāna saṅ yogi, maṅkana liṅ saṅ kumāra,

sumahur bhaṭāra,

hananyaṅ oṁkāra, ya teki nāmadheya bhaṭāra, inajarakәn{,} ri sarvaśāstra
   kabeh, sira japakneṅ rahina vәṅi, apa ta phalaniṅ oṁkāra, yan lana jinapākәn, hilaṅ sarvavighna denira, lāvan kapaṅguh tāvak bhaṭāra,

sumahur saṅ kumāra,

 apa lvirni vighna sājñā bhaṭāra,

sumahur bhaṭāra, nihan lakṣaṇani vighna, ◉


   [ab]byādhiḥ pramādālasyaḥ,sandehaḥ styāna-m eva ca,
[cd]bhrāntijñānāviratijñānaḥ,bhūmyalābhaś ca cañcalaḥ, ◉5|| 

       byādhi ṅara[ms-64r]nya, kadyaṅgāniṅ lārādhyātmika, vighna atekā, pramāda ṅaranya, tan gumavay ikaṅ yoga lāvan sādhananya, alәmәh magave yoga,


   [ms-304]

       sandeha ṅaranya, salah denya maṅhiḍәp, kunaṅ tan lәpas ṅ vvaṅ maṅabhyāsa yoga, lāvan dadin hana mārga vaneh, anuṅ meman kagavayanya, sakeṅ rikaṅ yoga, maṅkana liṅni sandehanya, vighna atah ṅaranikā, styāna      ṅaranya, tan vәnaṅ magave yoga, makanimittaṅ lәhnya mvaṅ luhyan am   bhәknya, bhrāntijñāna ṅaranya, vulaṅun aviratijñā[ms-64v]na ṅaranya, vuruṅ ma   gaveya yoga, bhūmyalābha ṅaranya, tan hanaṅ kaharәpnya, tan pagave yoga,
          cañcala ṅaranya, iki sadākāla, tan hana kālanyān pagaveya yoga, nāhan taṅ
      vighna ṅaranya, ya tikā hilaṅ deniṅ japa, huvusnyān hilaṅ ikaṅ vighna, alavanlavan jñānanta, mahyun ta kita magaveya yoga, ya d(u)meh saṅ yogi
maṅabhyāsa, apan phalaniṅ japa ya vәnaṅ maṅabhyāsa yoga, lanā pvekā
      yoga ginavayakәn, ya mataṅnya(n pa)mәkasakәn saṅaskāra, ikaṅ saṅaskāraniṅ yoga, ya ta magave [ms-65r] tutur ri saṅ yogi, ikaṅ tutur ya mamaṅun yoga, muvah, ikaṅ yoga ya mamәkasakәn saṅaskāra muvah ri citta saṅ yogi, lvirnyān
tәka hana gə̄ṅ hana rәtrәt lvirnya, hana lima tәkanya, ndātan vuruṅ magavai
duhkah ri saṅ yogi,

 pira ta kvehnikaṅ kleśa, lavan apa ta lakṣaṇanya,

sumahur bhaṭāra,

       nihan lakṣaṇanya ikaṅ kleśa, (avidyā,) asmitā, rāga, dveṣa, abhiniveśa, samaṅkana lvirni kleśa,

       avidyā ṅaranya, ikaṅ jñāna mabalik, liṅnya, ikaṅ ātmā yeki tan lanā, ta[ms-65v]n
   hānāpa ta hilaṅ svabhāvanya, kunaṅ ikaṅ pṛthivī āpah teja bāyu ākāśa, yekā
          laṅgə̄, maṅkana tekaṅ sinaṅguh pavitra, saṅ viku mabrata yogīśvara, yekā
          sinaṅguh pavitra, adva ateka, apan campur rasikā,


[ms-306]

apa nimittanyān campur, apan kasakitan manahnira deni brata, tan panolih ri vāhyasuka, nāhan mataṅnyan campur rasikā, anuṅ pavitra, anakәbi
   rahayu, yekā pavitra, nahan lvirni kleśa{,} avidyā mabalik hiḍәpnya, nihan
   ta asmitā, ikaṅ [ms-66r] jñāna tan vruh i papalenan i citta lāvan ātmā, apan ivәṅivәṅ 
   hiḍәpnya ri karva, rāgakleśa ṅaranya, hyun, dveṣakleśa ṅaranya, melik, abhiniveśa ṅaranya, ikaṅ rāga lāvan dveṣa, sarәṅ maṅadәg, yekābhiniveśa ṅaranya, saṅ paṇḍita pva, kahanan tantu abhiniveśa, byaktanya nihan, melika
sira riṅ gave mamuhāra lāra lavan saṅsāra, mahyun ta sira ri kalәpasәn maharәp ri hinak tan pabalik lāra, nahan kābhiniveśan saṅ paṇḍita, ikā ta kabeh,
a[ms-66v]vidyā anuṅ bhūminikā, apan yekāpupulan i mithyājñāna,
 
       sumahur saṅ kumāra,

 apa ta tambhāni kleśa samaṅkana sājñā bhaṭāra, 

sumahur bhaṭāra,

ya kәtah prastāvaniṅ brata ginavayakәn de saṅ yogi, apan ikaṅ kleśa makәndil akveh ta ya, ikaṅ kleśa magə̄ṅ aganal tәkanya, yeki hilaṅ deniṅ brata,
lāvan prāṇāyāmayoga, ikaṅ halit tәkanya, yekā hilaṅ deniṅ asamprajñātasamādhi, ikaṅ asamprajñātasamādhi, ya phalaniṅ samprajñātasamādhi, ya phalaniṅ pratyāhārādi, yekā phalaniṅ brata, ikaṅ brata ya
phalaniṅ vairā[ms-67r]gya, ya phalaniṅ varәg lāra, ikaṅ lāra ṅaranya, yekā tan {ya} huvusan, apan
jātiniṅ māvak juga hanaṅ lāra, ikaṅ māvak yekā mavaluyvaluya ri svarga
naraka lāvan mānuṣa, maputәran atah tan pәgat, vruh pva saṅ yogīśvarān
maṅkana jātiniṅ māvak(,) ya mataṅnyan pamrih magave samādhi, yatanyan luputa saṅke cakrabhāva, maṅguhakәna kalәpasәn ṅaranya,


   [ms-308]

luput saṅke bhāvacakra, umaṅguhakәn pāvak bhaṭāra, nāhan mataṅnyan
   tan palәhpalә[ms-67v]h, apan tәṅitәṅin riṅ lāra jāti saṅ yogi, ikaṅ vaṅ apuṅguṅ bәtah riṅ lāra, padanya, kadyaṅgāniṅ vvaṅ kәna riṅ savaṅni garagatī, tan 
alāra yan avakniṅ vvaṅ kunaṅ yan mataṅ vaṅ kәnā denya, alāra ikā, saṅ
yogi kalaran mata, apan tan enak panon iṅ vaṅ yan kәnā riṅ savaṅni garagatī, matakut pva riṅ lāra jāti saṅ yogi, ya mataṅnyan pagaveṅ samādhi, saha 
sādhananya, yekā pinrihnira, lāvan brata, apan ikaṅ brata yekā magәsәṅi 
mala, nyaṅ vvaṅ maṅәsə̄ apuy riṅ kayu, tan polih ikā apuy[ms-68r], yan mәlәs ikaṅ kayu, yapvan akiṅ ikaṅ inәsə̄, irikā mәtu taṅ apuy, maṅkana tekaṅ śarīra
lāvan indriya, ṅuniveh ikaṅ citta, brata ya pamahakәṅ iriya, inәsə̄ ta ya deni prāṇāyāmādi, ya mataṅnyan hiḍәp avak bhaṭāra, yāvat kapaṅguh pāvak bhaṭāra, tāvat sakāma yogi,

   sumahur saṅ kumāra,

 ndya ta lakṣaṇanikaṅ yogasādhana lāvan brata sājñā bhaṭāra,

       nihan lakṣaṇanikaṅ yogasādhana, anuṅ paṅavruhantānaku, hana aṣṭāṅga ṅaranya, yama(,) [ms-68v] niyama, āsana(,) pratyāhāra, prāṇāyāma, dhāraṇā,  dhyāna, samādhi, samaṅkana kvehniṅ yogasādhana,
          yama ṅaranya, ahiṅsā, satya, astainya, brahmacāri, aparigraha,
          ahiṅsā ṅaranya, tan pamatimati, sahanani prāṇi tan pātyana ikā kabeh, lāvan pātyana takutni māvak pati, mataṅnyan mahābrata ṅaran saṅ viku
tan pamātimāti,


   [ms-310]

hana ta vuvusniṅ vaneh, tan apa rakvaṅ vaṅ mātimāti sattva, yan carva ri
   saṅ hyaṅ, athavā bhojana kunaṅ, maṅkana pakәnanya, tātan maṅkana saṅ
   yogi, nihan vaneh tan pa[ms-69r]matyana sattva yan parvaṇi kāla, tatān maṅkana
   saṅ yogi, pisaniṅu sirān pamatyana sarvasattva, ya ta sinaṅguh ahiṅsā ṅaranya, satya ṅaranya, tan madva ri bratanya, tan madva movus, (yekā satya
      ṅaranya, astainya ṅaranya) tan paṅahala ṅuniveh maliṅa mas, {yekā satya ṅaranya,} ya sinaṅguh astainya ṅaranya, brahmacāri ṅaranya, yatanyan tan
   kalalarana samādhi, ya doniṅ tan parabi, yekā brahmacāri ṅaranya, aparigraha ṅaranya, tar paṅaku sarvadravya, nāhan lakṣaṇaniṅ yamabrata,

       (niyama ṅaranya,) śauca, santoṣa, tapa, svādhyāya, īśva[ms-69v]rapraṇidhāna,
 
       śauca ṅaranya, maradināvak, lāvan ambhәk hayva ta kavaśa deniṅ rāga
dveṣa moha, maradina movus, hayva muvusakәn maṅlareri vaneh, maradina molah, hayva makolah durbhyāsana, maradin amaṅan, hayva pinaṅan ikaṅ senuhutakәn paṅanәn saṅ viku, lāvan inumәnirājñāna, yekā sinaṅguh śauca ṅaranya, (santoṣa ṅaranya,) solihanira nasi atah santoṣaknanira,
          athavā solihnira tinanәm i patapanira, ya santoṣaknanira, (tapa ṅaranya,)
      ikaṅ indriya kabeh prihәn sakitana, ri brata lāvan sa[ms-70r]mādhi, yatanyan tan 
padadyakәn arāga yan panon viṣaya kaliṅanya, tan garjita yan paṅrәṅə̄ kiduṅ
menak, athavā paṅgәla kunaṅ, ilatnya muhārāmet pinaṅan, yan pamaṅan
          rasa menak, nahan lacalacaniṅ tapa ṅaranya, svādhyāya ṅaranya agәlәm aṅunyakәn mantra, astāva ri bhaṭāra,


   [ms-312]

       īśvarapraṇidhāna ṅaranya, umaṅәnaṅәn kasūkṣman bhaṭāra ri rat kabeh, 
          ṅuniveh ry avaknira asthityana bhaṭāra, yatanyan siddhi samādhi, yekā īśvarapraṇidhāna ṅaranya,

   sumahur saṅ kumāra,

    apa don ikaṅ [ms-70v] niyamabratān hinanākәn, apan huvus ikaṅ yamabrata 
      mapagәh pinakabrata saṅ yogi,
 
   sumahur bhaṭāra

mekasthekaṅ yamabrata, kunaṅ yatanyan ta dadya de saṅ yogi, ya ta mataṅnyan gavayakna, ikaṅ niyamabrata, nihan phalanikā tinonta, an kadadi 
ikaṅ ahiṅsā de saṅ yogi, tātan hana tukar phalanya, vvaṅ adyan tan papraṅ{,}
vvaṅ vanva i tan pataṇḍiṅan, lāvan asih tekaṅ sarvasattva kabeh ri sira, nāhan phalanikaṅ ahiṅsābrata, nihan ta phalaniṅ satya, jātismara vruh ri ja[ms-71r]nmanira ṅūni, nāhan phalani satya yan ginaveyakәn, nihan phalaniṅ
astainya, tәka juga ikaṅ dravya ri sira, tan ulihniṅ aṅela, nāhan phalani
tan paṅahalāhala, nihan ta phalaniṅ tan parabi, utsāha ri yoga sira, apan
tan kalalaran samādhinira, nāhan ta phalaniṅ brahmacāri yan ginaveyakәn,
nihan ta phalani jñāna tan paṅaku, siddha asiṅ kāryanya,

nihan ta phalaniṅ niyamabrata ginave, phalani śauca, tan sinasar mārga
   de sāmānyajanma, mvaṅ kahiḍәp ta saṅ hyaṅ viśeṣa denya, nahan phalani
   śauca yan gi[ms-71v]naveyakәn, nihan ta phalaniṅ santoṣa, agə̄ṅ sukanya tan pavor
lāra, nihan ta phalaniṅ tapa, ilaṅ ikaṅ rāga dveṣa moha, mvaṅ ikaṅ kleśa
kabeh, nāhan phalaniṅ tapa ginaveyakәn, nihan ta phalaniṅ svādhyāya,
papaṅguh sira lāvan saṅ hyaṅ, saṅ inastāvanira pratidīna, nāhan phalaniṅ
svādhyāya yan inabhyāsa,


   [ms-314]

nihan phalaniṅ īśvarapraṇidhāna, siddhi yogi sira, nāhan ta phalaniṅ niyamabrata yan inabhyāsa,

   lumәkasa pvāṅabhyāsa yoga mvaṅ sādhananya, ameta ta sira deśa rahayu
     uṅgvananira, anuṅ salahni vurahan[ms-72r], tātan avalana ri durjana, pavitra ta 
maradin, yatanyan siddhya jñānanira, yan guhā yan gunuṅ, yan alas yan
sapiṅgir i lvah, yan ri nūsa kunaṅ, asiṅ kahyunira huṅgvananira ikā kabeh,
yapvan huvusirān moṅgvan, madyusa ta sira, maśocā ta sira rumuhun mācamanā sira, mantranira, aghora, tatpuruṢa kunaṅ(,) huvus maṅkana,
tumama ta sira ri pagavayanira yoga, yan paṅheran, yan guhā, yan umah kunaṅ, mavasuha suku, muṅgva kulvan bhaṭāra athavā kidul bhaṭāra ta kunaṅ, manambhaha ta sira ru[ms-72v]muhun, liṅanira bhāva siddha saṅ yogi, maṅkana
liṅanira yar panambhah ri bhaṭāra, huvus maṅkana, maluṅguha ta sira, riṅ
uṅgvan uṅgvananira, yan pәtaṅ, yan sandhi, yatanyan tan agaliṅa paluṅguhnira, makaphala sovenirāluṅguh, yan pagave yoga, nihan lakṣaṇanira āsana,
     hana padmāsana, (hana bhadrāsana,) hana svastikāsana,

       nihan lakṣaṇaniṅ padmāsana, ikā talapakan kalih tinumpaṅakәn ri pupu
          kalih, ya padmāsana ṅaranya, ikaṅ talapakan kalih, umuṅgva i sor iṅ pupu kalih, ya
          bhadrāsana ṅaranya, svastikāsana ṅaranya, ikā tala[ms-73r]pakan kalih, 
umuṅgva ri sәla pupu kalih, ikā lәpalәpaniṅ taṅan kiva tumumpaṅ ri kisapvan, tumumpaṅ tekaṅ atәṅәn lumahātah, ikaṅ valakaṅ mabәnәra paṅadәgnya, tumәṅgə̄ tekā gulū, hayva tumәṅa, hayva tumuṅkul, mabәnәra juga,


   [ms-316]
   
ikaṅ mata dәlәṅ tuṅtuṅniṅ iruṅ, athavā mәrama juga kunaṅ, ikaṅ ilat ya
   humәlәtana ikaṅ huntu i sor i ruhur moga lambe midәma, nāhan lakṣaṇanira
   āsana,

huvusnyan menak paluṅguhnira, gavayanira tekaṅ pratyāhārayoga, ikaṅ
indriya vatәkәn saṅkeṅ viṣayanya, mata hayva vineh [ms-73v] manona, taliṅa hayva 
vineh marәṅə̄, iruṅ hayva vineh maṅambuṅa, kulit hayva vineh mahiḍәpa
   panas tis, tutuk hayva vineh maṅśabda, taṅan hayva vineh maṅgamәla(,) 
suku hayva vineh lumakva, nāhan deniṅ amatәk indriya, manah hayva vineh
mamikalpa, buddhi hayva vineh maṅaṅәnaṅәn, ahaṅkāra hayva vineh ṅakva,
nāhan deniṅ amatәk tryantahkaraṇa, huvusnyān asimpәn ikā kabeh, ya ta
mataṅnyan hәnaṅ ikaṅ citta humidәṅ, tan kva tan kva, ekatva citta{,} saṅ
   hyaṅ ātmā ya ta sinaṅguh yoga ṅaranya,

   hu[ms-74r]vusnyān ekatva, gavayәnira ta prāṇāyāmayoga, nihan
      lakṣaṇanikaṅ  prāṇāyāmayoga, recaka, kumbhaka, pūraka, vinәtvaknekaṅ bāyu saṅke rīruṅ, sanehsaneh hayva drәs sahiṅan iṅ maṅisәp bāyu riṅ iruṅ, kuñci ta muvah, ekatva jñānanira, salavasni makuñci, sabhāgyān masove ya, apan anya
svajātinira yatan inabhyāsa, ◉

ikaṅ kuñci uttama, tan pamәtvakәn bāyu humәnaṅ juga tan pāmbhәkan,
   apan cetanā saṅ hyaṅ ātmā, yekā hiniḍәpnira, tan pāntara, ya ta mataṅnyan
   hilaṅ ikā bāyu ri sa[ms-74v]ṅkanya, apan cinitta cetanā de saṅ hyaṅ ātmā, padanya,
   kadyaṅgān i vve tumitisi vatu tinunvan mapaṇḍe sәdәṅ mabaṅ hilaṅ juga
   inisәpni vatu mapanas, maṅkana taṅ bāyu hilaṅ deni cittaniṅ ātmā, ya
   mataṅnyan viśeṣa ikā ekatvakuñci,


   [ms-318]

ndan yan huvus ikaṅ recaka, kumbhaka, pūraka, apa ta phalanikaṅ prāṇāyāmayoga, yan kva liṅanta, hilaṅ tamahniṅ ati lavan ikaṅ citta denya, ya mataṅnyan hilaṅ citta saṅ yogi denya, apan ikaṅ manah lavan aṅәnaṅәn anekaparanya, umәsat makalis [ms-75r] tan kavәnaṅ tinimpal, yāvat makveh inaṅәnaṅәn
ri kālani yoga, tāvat vuruṅ samādhi saṅ yogi, matakut pva saṅ yogi vuruṅa
samādhinira, ya mataṅnyan pinrih ginaveyakәn ikā prāṇāyāma, apan ikaṅ
umuṅkus ikaṅ citta humәnaṅ, apan ikaṅ prāṇāyāma atah dumehnya humәnaṅa ikaṅ aṅәnaṅәn makveh, lāvan әsə̄ tekā dhāraṇayoga deni prāṇāyāma,

       apa sinaṅguh dhāraṇayoga ṅaranya, ikaṅ citta ekatva atәguh ri svadeśanya, yan ri hati, yan riṅ yavaniṅ śarīra kunaṅ, yan i cittaniṅ ātmā ku[ms-75v]naṅ, 
yan asthitya ekatva bhaṭāra kunaṅ, ikaṅ ta paṅekagrahanikaṅ citta salah
          tuṅgal ya sinaṅguh dhāraṇā(,)

       dhyānayoga ṅaranya,  ◉

       nihan ta samādhiyoga ṅaranya † hayva citta hilaṅ prayatnanya ri vvahniṅ hatәmāhan apa, tәhәr cittanya senā ri bhaṭāra sira katәkәn ika dhyāna
          saṅ yogi *ṅkāna, ya ta (em., ṅkāna † ta ya msAA2017) sinaṅguh samādhi(,) tahan pihni aṣṭāṅga ya pinakasādhana saṅ yogi an paṅguh ikaṅ kamokṣan, ikā taṅ aṣṭāṅga, ya pinakabahiraṅga deniṅ asamprajñāta,


   [ms-320]

   nāhan de saṅ yogi maṅabhyāsa prastāvanyān kapaṅguh i[ms-76r]kaṅ kasiddhyan, ya
      pinakasādhananirān pagave yoga muvah, prastāvanyan vәnaṅ sakāmakāma,
      yapvan hilaṅ ikaṅ sahajamala, irikeṅ ta sirān pada lāvan bhaṭāra, sumahur
saṅ para, aṅel dahat ta ṅaran ikātah, apan tan paṅdadyakәna kamokṣan ikaṅ
yoga inabhyāsa, yan kva liṅta, aparan ya pva madadyakәnaṅ kamokṣan, {yan
kva liṅtana,} sumahur saṅ śaivaka, dīkṣā juga madadyakәn kamokṣan saṅ
tamatan sarvajña ta kaṅ ātmā, yan dīkṣā juga paṅhiḍәpa saṅ para, ikaṅ taṅ
      ātmā yan tan sarvajña tan sinaṅgu[ms-76v]h ikā kamokṣan, tapvan kadadi ikā kasarvajñaniṅ ātmā deni dīkṣā juga, ya mataṅnyan bhyāsanātah, ikaṅ yoga
samādhi mәne gәlәk, 

sumahur saṅ kumāra,

    ndya ta lakṣaṇanikaṅ kasiddhyan, kapaṅguh de saṅ yogi,


   [ms-322]


nihan iṅәtaknanta, ikaṅ madadyakәna kasiddhyani saṅ yogi, ikaṅ dhāraṇā,
dhyāna, samādhi, rumakәt ta ri ṅkāna, yatanyan ilu saṅ yogi matәmahan pṛthivī, apan ikaṅ dhāraṇā, dhyāna, samādhi rumakәt ri tattva tuṅgal, ya sinaṅguh saṅyama ṅaranya, anuṅ pinakasādhana saṅ yogi magave [ms-77r] kasiddhyan, 
ndān denirānaṅyama, saṅke sor denirānaṅyama, apan tan dadi ikaṅ tattva i
ruhur sinaṅyama, hanyātapa ikaṅ tattva i ruhur(,) ya ta mataṅnyan saṅke
sora atah denirānaṅyama rumuhun, yapvan mahyun sira tumirva śaktini
siṅha, ikaṅ siṅha sinaṅyama śaktinya, yāpvan mahyun sira tumirva śaktini
garuḍa, sinaṅyamanira śaktinya, yapvan mahyun sira vruha ri tәkani pātinira, ikaṅ dharmādharma sinaṅyamanira, aparan ikaṅ dharmādharma ṅaranya, ikaṅ gave hala mvaṅ gave hayu, a[ms-77v]pan phalani dharmā(dharma) ya
   magave hurip mvaṅ śarīra, yapvan hәnti phalanikaṅ dharmādharma sinaṅyamanira, tәka pātinira yan maṅkana, yapvan mahyun sira tan kәne lapa
vәlәkaṅ, hanāmṛta i sorniṅ guruṅguruṅan, yekā saṅyamanira, yapvan mahyun sira tumona saṅ siddha lāvan devatā, ikaṅ bāyu si udāna saṅyamanira,
hana ta jyotih mәtu saṅkeṅ vunvunan ya pinakasuluhnira an ton saṅ siddha lāvan devatā, yapvan mahyun sira katona dumilah avaknira, ikaṅ bāyu
si samāna ya saṅyamanira, yapvan mahyun sira [ms-78r] gumәsәṅanāvaknira, kadyaṅgāniṅ bhasmaśeṣa, mamәkasaknāvva jugāvaknira, ikaṅ bāyu si samāna
ya saṅyamanira,


   [ms-324]
   
   yapvan mahyun sira tan kapәtәka riṅ  lāvan vvai, ikaṅ bāyu si udāna
   ya saṅyamanira, yapvan mahyun sira tan katona, saṅyamanira panon i vvaṅ
   vaneh, mvaṅ saṅyamanirāvaknira tan katona, yapvan mahyun sira maṅlayaṅa riṅ ākāśa, saṅyamanirāvaknira mahaṅana kadi kapuk, huvusira mahaṅan
vәnaṅ ta sira mamapah i punti, athavā muṅgvaṅ savaṅniṅ garagati kunaṅ,
ya ta paṅavruhanira haṅan havaknira, huvu[ms-78v]s maṅkana, saṅyamanira ta pasāmānyan havaknira lāvan ākāśa, yan aharәp sira sadāyauvana, ikaṅ pañcamahābhūta saṅyamanira sakatuṅgal, ikaṅ pṛthivī saṅyamanira rumuhun,
yapvan huvus ikaṅ pṛthivī sinaṅyama denira, byakta sirālvat tan kanin deniṅ khaḍga, tan rәmәk avaknira yan tibeṅ vataṅ, athavā tibeṅ karaṅ juga
sira, {ikāṅ karuṅ juga sira} ikaṅ karaṅ juga rәmәk, avaknira dṛḍha, nahan
paṅavruhan riṅ halahniṅ pṛthivī denira, saṅyamanira tekaṅ vve, tan kapәtәk
sira yan kalәbu riṅ bañu, [ms-79r] sinaṅyamanira teja, paṅavruhani sira yan alah
ikaṅ teja denira, tan gәsәṅ sira yan katunu riṅ apuy, sinaṅyamanira ikaṅ
      bāyu, paṅavruhanirān alah ikaṅ bāyu denira,  halah ikaṅ bāyu yan
maṅkana, lāvan tan katub sira deniṅ aṅin, ṅuniveh huripnira tan vikāra,
ya mataṅnyan dīrghāyuṣa saṅ yogi,

   
   [ms-326]

   pira ta lavasnira hurip, salavasni pṛthivī tәkāniṅ mahāpralaya dlāha, irikān
      hilaṅ śarīra saṅ yogi, ndātan vikāra jñānanira, apan tan kәne pāti saṅ hyaṅ
      ātmā, lāvan prajñā sira tan [ms-79v] kәne lupa, saṅyamanira tekaṅ ākāśa, yapvan
      alah deniraṅ ākāśa, tan tibā juga sira deniṅ avaṅavaṅ, mvaṅ lituhayu tekāvaknira, kahyunhyun vinulat an tar kәne tuha, nāhan byaktanyān alah ikaṅ
pañcamahābhūta de saṅ yogi, manta lvirnikaṅ kasiddhyan kapaṅgih de saṅ
yogi,

       prastāvani prayatnanira, apan hana upasarga ṅaranya, anuṅ kapaṅguh
          de saṅ yogi, apa sinaṅguh upasarga ṅaranya, ikaṅ pinakadәgi deniṅ pradhā   natattva, ya ta maṅguh ri citta, kari pvekaṅ citta de saṅ yo[ms-80r]gi, hana ta vāsanā   nikaṅ sattva rajah tamah, turuṅ tapvan {i} hilaṅ, ya sinaṅguh upasarga ṅaranya, lvirnya, prajñā, madrәs, mabyәt, upasarganikaṅ sattva ikaṅ prajñā, ya
ta māvak ri saṅ yogi, ya ta mataṅnyan panurun prajñā saṅ yogi, apa byaktani
prajñā saṅ yogi, ikaṅ aji tapvan denira, vruh sirerya taña, mvaṅ upapāttinya,
nahan ta upasarganiṅ sattva, lāvan gavenira ṅambhuṅ gandha vaṅi, athavā
gavaynira manon devatārūpa maṅanugrahana lvirnya, upasargani sattva
ikā, niha[ms-80v]n taṅ upasargani rajah, śakti hiḍәpnira ry avaknira, apan ikaṅ
vastu tan kavәnaṅ ri daṅu denira, yekā upasarga rājah, nihan upasarganiṅ
tamah, moga pәtaṅ panonira, mvaṅ jñānanira, vulaṅun tan atutur i jñānanira, maṅkana tāvaknira malupa kabeh, abyәt tan vәnaṅ molah upasargani
tamah ikā, yapvan maṅkana ikaṅ upasarga kapaṅguh denira, magaveya ta
sira prayogasandhi, apuyapuya,


   [ms-328]

   yan pamaṅana sarvāpyak, yapvan agə̄ṅ salah panon lāranira, edan kunaṅ,
      sikәpәn aṇḍihәn, tambhana[ms-81r]na limo lāvan bavaṅ matanira, yapvan atutur
      kәdikәdik, konәn ta sira tutura ri jñānanira,

sumahur saṅ kumāra,

 enak ikā yan parovaṅa sira, yapvan tuṅgaltuṅgal sire patapanira, apa ta
upāyanira,

sumahur bhaṭāra,

hana kәta paṅhilaṅ lāra, prastāvanyān dīrghāyuṣa saṅ yogi,
 sumahur saṅ kumāra,

 kasihana ṅhulun varahәn ikā paṅhilaṅ lāra,

sabarinyān papasah ikaṅ pradhānatattva juga lāvan ātmā, ṅuniveh yan papa   saha saṅ hyaṅ ātmā lāvan citta, ya ta hetu saṅ yogi [ms-81v] tā kәneṅ lāra,

sumahur saṅ kumāra,

    umapa deniṅ amasahakәna saṅ hyaṅ ātmā lāvan pradhānādi,

sumahur bhaṭāra,

ya donikaṅ prayogasandhi tinakonakәn i saṅ guru yapvan an mahyun sira
   saṅ yogi umasuka irikaṅ vvaṅ vaneh, ikaṅ dharmādharma ya ta pәgat i sira,
   hana ta śeṣanya kәdikәdik, mataṅnyan tan māti, yapvan huvus pәgat siddhā
   sira pasukaneṅ vvaṅ vaneh, yapvan mahyun sira maṅguha aṣṭaiśvarya, ikaṅ
   ekādaśendriya ya saṅyamanira, yapvan alah ikā, kapaṅguh ikaṅ aṣṭaiśvarya
   deni[ms-82r]ra, apa ta lvirnya nihan, aṇiman(,) laghiman(,)
   mahiman, prāpti, prākāmya,
   īśitva, vaśitva, yatrakāmāvasāyitva, nāhan yaṅ aṣṭaiśvarya ṅaranya,


   [ms-330]

       aṇiman ṅaranya, maganal avaknira tambhayan vәkasan malit ta ya, apa sinaṅguh alit, vәnaṅ sira masuk mәtu ri pṛthivī, kadyaṅgāniṅ vvaṅ masilurup ri vvai, maṅkana ta saṅ yogi, vәnaṅ masuk mәtu riṅ pṛthivī, maṅkana
yan paṅlakulaku, tan kavādha deniṅ gunuṅ karәs {iśe} pinurugnira, ikā
vatu trus ikā denira, ndātan vikāra ikāvaknira, ya ta kali[ms-82v]ṅaniṅ alit, laghiman ṅaranya, abyə̄t avaknira tambhayan vәkasan mahaṅan kadi kapuk, ya
ta mataṅnyan paṅlayaṅ ri ākāśa, mvaṅ madrәs ta lakunira saṅke manah
          yekā laghiman ṅaranya, (mahiman ṅaranya,) tar kalәvihan gə̄ṅnira yar saharәp gə̄ṅa, athavā pinūjā ta sira saparanira, prāptiḥ ṅaranya, sakaharәpira
          tәka, sakahyunnira hana, nihan arthaniṅ prāpti vaneh, dadi sira gumamәl
          saṅ hyaṅ vulan saṅkeṅ paliṅgihanira, prākāmya ṅaranya, sakaharәpnira rūpanira, īśitva ṅaranya, maṅadәh tar kādәh(,) vaśitva ṅaranya, [ms-83r]  maṅutus, 
          yatrakāmavāsāyitva ṅaranya, sakāmakāma ikā saṅ hyaṅ icchā, yatrakāma
          ta halitan denira, ṅkānāvasāyitva pramāṇa sira, vәnaṅ ta sira madaṇḍa yan
          tan kapintuhu ikaṅ inutusnira, nāhan sinaṅguh aṣṭaiśvarya ṅaranya,


   [ms-332]
   

an maṅkana kasiddhyan saṅ paṇḍita, tәka ika vighna ri sira, lvirnya, ikaṅ devatā mamava upabhoga mvaṅ anakәbi rahayu, mahalәp sinaṇḍaṅnya, kapva
malәvihlәvih hyun, ya ta manuṅsuṅ yogi, syaṅ muliha riṅ svarga, ndān hayva
sira maṅguh, apan bañcana ikā, guma[ms-83v]veh vuruṅan i yoga saṅ yogīśvara don- 
ikā, ya ta mataṅnyan paṅhulihuliha ri hati, aku ahāta tutakneṅkva pasyaṅnikaṅ devatā byaktāku mahiḍәp saṅsāra muvah, apan jātiniṅ śaktiniṅ viṣaya, luput ikaṅ suka viśeṣa denya, ikaṅ lāra tan vuruṅ kabhukti deku, ikaṅ
kasiddhyan huvus kabhukti deku, tan ulihkv aṅinakinak, hulihkv agave brata
lāvan samādhi, sajīvaniṅ rāt ikā, hilaṅa pva ya deniṅ viṣaya sakarәṅ, lalu kaśmalaṅku, pakṣani kahanan ikā, indrajālasādṛ[ms-84r]śya, kadi kilat kabhuktinya,
yadyan malavas i bhinukti, ndātan vuruṅ maveh lāra, ikaṅ lāra, aneka lvirnya, yāvat pvekaṅ janma katibān lāra, tāvat †kadasyatanayā†, mevәh maluy
janma muvah, aṅhiṅ kәbho sapi asu vәk tәmahanya, yekā katakutku kamu
manah, yan aṅgānәn pasyaṅnikaṅ vatәk devatā, maṅkana liṅnira varahvarah ry avaknira,

nihan sahur saṅ para, satus kvehanikaṅ viṣaya kabhukti deniṅ vvaṅ,
   tan ya maṅhiḍәpa lāra yan vruh ri katattvan bhaṭāra, mataṅnyan maṅkana, 
   apan tan hana tu[ms-84v]hutuhun ikaṅ ulah kabeh, mataṅnyan tan hana tuhu, an
   hilaṅa donikā kabeh, maluya ri saṅkanya, ndi saṅkanya, saṅke saṅ hyaṅ
   tayā, malilaṅ tan kāvaraṇan, sira sinaṅguh niṣkala ṅaranya, anuṅ kalīnaniṅ 
rāt kabeh, niyata tan salah paran, maṅkana pva katattvaniṅ janma, mvaṅ 
kavruhan saṅ hyaṅ paramārtha,


   [ms-334]
   

ndya ta mataṅnyan saṅśaya riṅ ulah kabeh, apa mataṅnyan pamuhāra lāra,
   kabhuktyaniṅ viṣaya, maṅkana ta kәbho sapi asu vәk, sabarinyān mati mulih
   ri tayā, tamatan dinalih mulih riṅ tayā, apan katon hilaṅ [ms-85r]  ikaṅ avaknya, yekā
inakunta mokṣa, jñānanya lāvan cittanya tan avruh irikā, lāvan ikaṅ tayā
an sinaṅguh paramārtha, apa ta paṅupakāranya, ndya kasiddhyan kadadi
   denya, sumahur saṅ para, tan mokṣa ta ṅaran ikā, yan pamaṅguha kasiddhyan, kunaṅ yan hilaṅ juga, ya mokṣa ṅaranya, yan kva liṅa saṅ para, kapan ta kәta yan tәka, apan dudū ikaṅ ahurip, kadi laṅgə̄ṅnikaṅ hana, kapan tekaṅ tayā yan ta pratyakṣa, sumahur saṅ para, dlāha ri tәkani pralaya, yan
tayā ikaṅ rāt kabeh, maṅkana liṅ saṅ para, [ms-85v] apa yan mәtu ikā rat kabeh muvah, yekā mājarakәn yan līna ri tayā ikaṅ rāt, apan saṅkeṅ tayā saṅkanya
mәtu ṅūni, yan maṅkana liṅa saṅ para, viruddha tekā pakṣanta yan maṅkana, mataṅnyan sinaṅguh viruddha, apan līna riṅ tayā ikaṅ jagat liṅta,
mәtu pva ya mәne sinaṅguh ta mәtu saṅkeṅ tayā ikaṅ jagat, adva tan tayā
ṅaranikā, yan kalīnani jagat an vәtu, yan kva liṅa saṅ para, tan dadi taṅ 
paramārtha maṅkana,

sumahur saṅ kumāra,

 aparan ikaṅ sinaṅguh saṅ para tayā ulihaniṅ jagat, lāvan saṅkaniṅ jagat 
   mәtu, kasiha[ms-86r]na varahәn ṅhulun bhaṭāra, 
   ikaṅ sinaṅguh saṅ para tayā paramārtha, yekāna sinaṅguh prakṛtilīna, tayā 
pasaṅganiṅ citta sattva rajah tamah, lakṣaṇanya pәtaṅ tan pacetanā, apan 
tan hana kaprajñān iriya,


   [ms-336]

ṅuniveh ikaṅ cetanā, apa mataṅnyan sinaṅguh ulihaniṅ jagat apan ya ikā
   kriyāśakti bhaṭāra ṅaranya, māyāmāyā ikā ātmā(,) ya ta khyāti bhaṭāra paramakāraṇa, yāvat pvekaṅ ātmā cumetanekaṅ prakṛtitattva, tāvat mәtu ikaṅ
jagat, yapvan mari ikaṅ prakṛtitattva ci[ms-86v]netanā deniraṅ ātmā, līna ikaṅ jagat 
maluy ri saṅkanya ri prakṛtitattva, maṅkana sthitinikaṅ rāt saṅkanya ṅūni,

sumahur saṅ kumāra,

 apa dumehnikaṅ prakṛtitattva sәṅguhәn tayā de saṅ para,
 
sumahur bhaṭāra,

apan tan hiḍәpnya, ṅuniveh ikaṅ lakṣaṇa, tan paramārtha pvekaṅ tayā sinaṅguh saṅ para viśeṣa, taha tan paramārtha ikā, apan saṅkani jagat lāvan
ulihanya, mvaṅ inulihakәn taya, vruh pva saṅ yogi, an tan paramārtha ikaṅ
tayā, ya ta mataṅnyan tan ikā phalani [ms-87r] samādhi saṅ yogi, ndya ta lakṣaṇa
saṅ hyaṅ paramārtha, anuṅ tujuni samādhi saṅ yogi, yan kva liṅanta, ikaṅ
cetanā sarvajña saṅ kumavruhi ikaṅ rāt kabeh, sarvakāryakartā, saṅ gumave
ikaṅ rāt kabeh, ndi ta kahananira, yan kva liṅanta, kahananira ikaṅ rāt kabeh,
ndātan katon, apan tan palakṣaṇa, tan parūpa, tan pahiḍәp, pisaniṅu, apa
byaktanyān hana, yan kva liṅanta, nihan utpattisthitilīnani jagat, yeka icchā bhaṭāra, ikaṅ prakṛtitattva, ya sinaṅguh niṣkala ṅaranya, a[ms-87v]hyun pva sira
gumavaya jagat ya mataṅnyan taṅ ātmā cumetanekaṅ prakṛtitattva, mataṅnyan mәtu nāda saṅkeṅ niṣkala, saṅke nāda mәtu taṅ vindu, saṅkeṅ vindu
mәtu taṅ ardhacandra, saṅke ardhacandra, mәtu ta oṁkāra, saṅkeṅ oṁkāra
   mәtu taṅ tryakṣara, (saṅkeṅ tryakṣara) mәtu taṅ pañcākṣara, saṅkeṅ pañcākṣara, mәtu taṅ jagat kabeh, nāhan lakṣaṇanikaṅ niṣkalatattvān pamәtvakәna jagat,


   [ms-338]
   

sumahur saṅ para, kadi saṅkeṅ prakṛti ikaṅ vindu nāda, apan saṅkeṅ bhaṭāra
   ikaṅ vindu nāda mәtu, yan maṅkana liṅa saṅ para, yan dadya taṅ dharma
   tuṅgal sumaṇḍaṅa dha[ms-88r]rma rva, ndya dharma rva ṅaranya, nyaṅ cetanā lāvan acetanā, (n)dya ṅaranya cetanā, bhaṭāra paramakāraṇa, ndya acetanā
ṅaranya, nyaṅ prakṛtitattva, yekā tan dadi pinakadharmān atuṅgal, padanya,
kadyaṅgāniṅ tәṅah ṅve, sәṅguhәn ta tәṅah vәṅi, apa mataṅnyan tan dadi
maṅkana bhaṭāra, apan sira vәnaṅ makecchā ikaṅ rat kabeh, yan maṅkana
liṅa saṅ para, saṅsāra kapva bhaṭāra yan maṅkana, sadenyan saṅsāra bhaṭāra, yan kva liṅa saṅ para, tan palvir kapva ikiṅ rāt kabeh, denyan tan palvir
ike jagat, apa yan kasaṅśayakna, yan maṅ[ms-88v]kana liṅa saṅ para, ndya jagat tan
palvir tinonta, apan ta pva pratyakṣa ya, yāvat tan palvir ikaṅ jagat, tāvat
   pralaya, pralaya ṅaranya, mәtu vaḍavānala yan tәkā, apan icchā bhaṭāra inapekṣānya, ◉

          
colophon: tәlas sinurat iṅ antiraga pun, iti dharma pātañjala samāpta ◆ titi māsa padūpvan vulan kasapuluh, pañcavara, u, trivara, dva, saptavara, a, aṣṭavara, yama, vuku vuyai, i śaka, parab iṅ sakala lavaṅ gajah guṇa vvaṅ ◆
          
    
  