The .  or ‘After the edition by Teeuw (1950)’Witnesses:
msedt:  Teeuw, A. 1950. Hariwaṅśa: Vertaling en aantekeningen. ’s-Gravenhage: Nijhoff. 

Current Version: draft, 2025-06-11Z
Still in progress – do not quote without permission.

  edition : 
 
invocation: avighnam astu namaḥ śivāya canto 1: 
  ṅkānê śṛṅganikaṅ vukir ṅhulun amūjâmrih madevāśraya
 dhyāyî prāpta bhaṭāra viṣṇu hiniḍəp muṅgvêṅ səkar paṅkaja
 siddhāniṅ kalaṅə̄n prayojananiṅ aṅgəṅ dhyāna viṣṇvarcana
 maṅgālāniṅ avətva bhāṣita maran maṅgəh sinəṅgah kavi[1.1]
  
  ndā tan lena tikaṅ kathâjarakəna ṇhiṇ kastavan hyaṅ hari
 rūm-rūmən gəlarən vilāpa kakavin muṅgvêṅ ləpitniṅ karas
 ndan dūrân kavaśâmalar ṅhulun apan sinvī kinon de haji
 śrī dharmeśvara digjâyañ jayabhayâpañ jāti viṣṇvātmaka[1.2]
  
  tan saṅkê vihikan mara ṅhulun apan maṅgəh kaciryan tivas
 puṣpāñjalya ri jə̄ṅ Janārdana juga ṅhiṅ don ikī tan vaneh
 hetunyan harivaṅśaparva vaṅunən tūtən lalaṅvākəna
 cihnāniṅ vinuruk-vuruk təkapira śrī lūn laṅə̄ riṅ laṅə̄[1.3]
  
  canto 2: 
  ṅūnin kāla bhaṭāra viṣṇu dadi bhūpati pinakasurākṣaniṅ jagat
 śūrânindya narendra kṛṣṇa paṅaran ri sira katakut iṅ parāṅmukha
 vetbet soma hirêkihən kula tikiṅ yadukula vasudevanandana
 sākṣat āmṛtaniṅ sarāt siran aveh sukhan aməjahi duṣṭadurjana[2.1]
  
  təkvan rovaṅ irâṅəmit bhuvanavastu kakanira sirâpisaṅ hurip
 khyātîṅ rāt baladevanāma paḍa tan hana siriṅanirêṅ parākrama
 candrāditya maṅiṇḍarat karika liṅha ri siran adulur paḍâhaləp
 pakṣânīrṇakənan musuh kadi pətəṅ hibək asaləsək in raṇāṅgaṇa[2.2]
  
  ndan sāndīpani nāma saṅ yati paṅajyanira sira tikā purohita
 maṅgəh yan pinakāṣṭaliṅga sira tūt sumaguṇan adhikāra riṅ sabhā
 sākṣāt deva maheśvarâdadi sirânupama nipuṇa śāstrapāraga
 aṅde duhkha sirê hyaṅ indra ri ləvihni guṇanira sasat vṛhaspati[2.3]
  
  yapvan saṅ pinakāṅgarakṣa haji riṅ samara sahana saṅ vatək yadu
 saṅ mantrī kṛtavarma sātyaki samâmava sira pinakādi nītiman
 kapvânindya mahāprabhāva sira len balanira kadi siṅha sāyuta
 svasthaṅ śatru hatur gajəṅdra śatakoṭi karika dinəmaknya riṇ raṇa[2.4]
  
  don saṅ hyaṅ hari yan dadi prabhu sumādhya ri hilaṅanikaṅ durātmaka
 bhoma mvaṅ ratu kaṅsa kālayavanâṅharu-hara təka riṅ kadevatan
 yâṅde trāsa ri saṅ vatək hyaṅ akuyaṅ kadi jaladha ri meghaniṅ kapat
 syuh denyân təkap iṅ kaśakti təkap i drəs i balanika yan panub lavan[2.5]
  
  ndā tattvanya kasaṅkhya tan pəjaha deniṅ amara ṛṣi daitya dānava
 aṅhiṅ mānuṣa śakti ta pva pinakāntakanika pavəkas hyaṅ īśvara
 nāhan marma bhaṭāra viṣṇu manurun dadi ratu jayaśatru śaktiman
 tan pendah surabahni riṅ gati lanâṅgəsəṅi musuh avarṇa sāgara[2.6]
  
  tan dvân siṅ kalanâlilaṅ sakahananya pinəjahanirêṅ samaṅkana
 kaṅsa bhraṣṭa sarājya kālayavana kṣaṇa gəsəṅ inupāya denira
 aṅhiṅ bhoma turuṅ dinonira hinerakənira karaṇanya patyana
 yapvan lagya hulahnya duṣṭa niyatanya vavanira rikaṅ yamālaya[2.7]
  
  mvaṅ dug vyākula rakva buddhinira rañca ri gatiniran ahyun apriyā
 ndā śrīmūrti hinerniran labuha marmaniṅ aṅaraṅ aṅə̄lakən smara
 yâṅde tan huniṅān irêriya mahâṅinak-inak apa tan ya saṅśaya
 aṅhiṅ lot kinirenirê hati saṅ adyah amuṅarana rāmyaniṅ pura[2.8]
  
  ṅkānê dvāravatī ṅaranya vəkas iṅ nagara parama kādbhutâhaləp
 bapranya sphaṭikâruhur kadi gunuṅ paṅadəg i gupuranya bhāsvara
 aṅde trāsa larapnikaṅ maṇik apuy pinakapuca-pucaknya bhīṣaṇa
 saṅ hyaṅṅarka tumuṅgaṅ arga mara liṅniṅ umulat iriyan sakêṅ adoh[2.9]
  
  ṅkānê heṅ vataṅan təkêṅ alun-alun maṇimaya vinaṅun paḍâruhur
 sākṣāt parvata bahni kapva hiḍəp iṅ lumihat i mahatəpnya kañcaṇa
 rantun-rantunan iṅ ghanâjajar aniṅgilis i nagaraniṅ samīraṇa
 məltuk piṇḍa kukusnya muntab umarêṅ laṅit amaravaśaṅ surālaya[2.10]
  
  riṅ jro pañcabale turuṅ sahananiṅ vaṅunan inuparəṅga riṅ tatur
 aṅlīlā kayu kalpapuṣpa satatâsəkar asəmi tinandur iṅ natar
 kumbannyâṅrəṅ arūm tumepaṅavatiṅ mrak akirab i pucaknikaṅ gaḍuh
 darpânavvaṅ ariṅ ri tan panas iṅ arka tinavəṅan i tejaniṅ maṇik[2.11]
  
  riṅ tāman talaganya sāgara pamanya riṅacaṇa karaṅnya tūt sisi
 nūsanyâlaləh arja sə̄k alas-alasnya kusuma sumavur marêṅ bañu
 prāsāda sphaṭikê təṅahnya kadi mandaragiri ñamut iṅ ghanâruhur
 pūcaknyôjvala candrakānta minahā səpə-səpərananiṅ niśākara[2.12]
  
  lor vetanya gunuṅ-gunuṅ hana mahantən aṅililan adoh tiniṅhalan
 āpan deni ruhurnya lāgi paran iṅ ləṅəṅ alək amilaṅ pasir vukir
 vvaṅnyâṅgīta hanâṅgupit lali maṅə̄ lumihat i ləṅəṅ iṅ nabhastala
 leṅləṅ ta pva bhaṭāra sūrya ri səḍəṅnira humalivat aṅrəṅə̄ kiduṅ[2.13]
  
  len têkaṅ paricārikā sahananiṅ vvan i daləm alaṅə̄ macaṅkrama
 təkvan tan vruh i bhedaniṅ vəṅi lavan rahina təkap ikaṅ maṇiprabhā
 vyarthaṅ sītakarâkucəm kadi kameraṅən i mukhanikaṅ varāṅganā
 āpan tiṅgal ikākutapva tuvi rājasa bari-bari pinraṅ iṅ halis[2.14]
  
  maṅkā yan kahaḍaṅ marêṅ paṅuṅaṅan mədalakən i liriṅnikâṅlare
 aṅras tvas pamuputnya pahyas i səḍaṅnya haṅun-aṅun arumpukan səkar
 ndātan saṅka ri mākarāga niki duṣṭa kira-kiranikâpa kantara
 ūyut riṅ mulatê hajəṅnya niyatā kalara lagi kasaṇḍuṅên ratha[2.15]
  
  hīṅanyan taya manda-manda sahanêṅ nagara maṇimaya prabhāsvara
 ndah svargâṅavatāra ta pva ya hade siluman iki panarkaniṅ mulat
 bvatniṅ bhoga kunaṅ pitanya ḍavuh iṅ kṣititala tumibā sakêṅ laṅit
 paṅliṅganya narendra viṣṇu sakalânurun amaluyakən jagaddhita[2.16]
  
  ndān aṅhiṅ hiki citta saṅ prabhu sarāga ri gatiniran ahyun apriyā
 təkvan śrī baledeva yan huvus asakrama rara hayu rājaputrikā
 maṅkin tâsəmi rāganiṅ hati vavaṅ lumalay asəmu luṅgah iṅ gaduṅ
 agyâvətva səkar paveha riṅ akuṅ malara tiki manəmva rambatan[2.17]
  
  riṅ tāman sira yan maṅə̄ sahaja rañca katuridan i rāmyaniṅ kapat
 rāgī deni patərnya mandra karəṅə̄ sapaṅəsah iṅ akuṅ kinolakən
 mātrâṅras larap iṅ naṅeṇḍah alaṅə̄ raga-ragaṅ anilib kənêṅ iraṅ
 tān akveh rarab iṅ rərəb hana saluhniṅ apilara kapəñcar in kuku[2.18]
  
  maṅkin bhrānta rimaṅ-rimaṅ manahirâmaṅu-maṅu lali tan kəne paṅan
 deniṅ rāga huvā tan andəl apa tan vihikananiṅ iniṣṭi konəṅa
 mantən vruh riṅ anāgatā mvaṅ irikaṅ kira-kira dadi janma mānuṣa
 ndan yatnân vinarah ri tattvanira ṅūni karaṇanira tan baraṅ priyā[2.19]
  
  liṅsir pvaṅ ravi rəb ḍataṅ ta sira nārada sukha ta manah narādhipa
 yatnâṅasvakən arghya pādya saha cāmana saha sərəh arja riṅ kajaṅ
 ojar bhāgya ta yan sinanmataṅ asevaka ri ləmah i jəṅ mahāmuni
 gə̄ṅ bhāgyan juga rānaka mpu ri ḍataṅ yativara kadi hisniṅ āmṛta[2.20]
  
  canto 3: 
  na liṇnira ndah sumahur maharṣi
 uḍuh prabhuṅkv arja dahat vuvusta
 vruh i ṅhulun yan haji viṣṇumūrti
 ya hetuniṅ prāpta taman vənaṅ sah[3.1]
  
  səḍaṅta ṅūnin dadi rāmabhadra
 yatna ṅhulun denta vineh sukhâgə̄ṅ
 hana pva yan kṛṣṇa dadinta maṅke
 kaṭuṅka tātan valəsa ry asihta[3.2]
  
  tuvi pva saṅ nātha səḍəṅ prapañca
 atən tuməmvākəna mūrtiniṅ śrī
 huvus tikâjanma viśeṣakanyā
 nda rukminī nāmaniran jayêṅ rūm[3.3]
  
  prakāśitan bhīṣmakarājaputrī
 tuvin pakebv ī pṛthukīrtidevī
 ndi saṅ prabhū tan vruha ri svavarga
 kunaṅ yayan mājara taṅ bhujaṅga[3.4]
  
  kakinta saṅ kuntabhojādhirāja
 sirêkahən mānak anāma kuntī
 makāri rāma prabhū len rva seriṅ
 śrutaśravā mvaṅ pṛthukīrtidevī[3.5]
  
  śrutaśravā reṇa narendra cedya
 samogha kədva hyunirê suputrī
 təlas jarāsandha hiner avidhya
 hapan sirâṅhiṅ pinisiṅgih iṅ rāt[3.6]
  
  kunaṅ pasambandhan ikā mamakṣan
 sakêṅ kaki śrī basu nāma rāja
 sirâvəka rvaṅ siki bhūmipāla
 vṛhadratha mvaṇ dhanaghoṣa nāma[3.7]
  
  vṛhadrathâputra ri śatru nātha
 nyataṅ jarāsandha mahāprabhāva
 saṅ iṅ kapiṅ rvâvêka cedirāja
 mataṅnya tan len mamisaṅ paḍâtūt[3.8]
  
  hanan pva saṅ nātha hasep[p]ramāda
 sirêka tâtūt ya marā ri cedya
 na liṅ maharṣin pamuhun visāta
 pralīna riṅ sthāna nirākisāna[3.9]
  
  nda têki sampun vinarah saharṣa
 suməṅ rarasniṅ hati ləṅləṅ onaṅ
 byatīta mantuk sira tan vivākṣan
 lalūṅ dinaṅ ratri huvus kalalvan[3.10]
  
  canto 4: 
   sakatambay eñjiṅ irikā narapati makire lumampaha
 ḍatəṅêṅ sabhā nṛpati bhīṣmaka maṅalap i ratnakanyakā
 ndan aṅel sirâṅiṅət-iṅət ləkasaniṅ umarânuṅ enaka
 yadiyan panomaha hade matiki tan ulah iṅ tulus jaya[4.1]
  
  mvaṅ ikin təkâlurugan aṅruraha nagara tan tahən hati
 valatən ta saṅ rara kisapva lari saphalaniṅ jayên raṇa
 tunaraśmi tan hana laṅə̄nya luput i raras iṅ karāsikan
 viphala prayāsa rakət iṅ smara turida ya tan paluṅ laṅə̄ [4.2]
  
  ya mataṅnya yukti naya sūkṣma ləkasakəna liṅnirê hati
 kirimən vilāpa sakarəṅ paṅavihikana kūṅ i putrikā
 yan umom prayojana maran hañaṅakəna ri tambvaṅ iṅ vulan
 athavā yadin vihaṅa tan vuruṅa vəlinən iṅ praṅ adbhuta [4.3]
  
  tadanantarā dələ-dələn mara siraṇ utusən lumampaha
 bhayaniṅ havan ya katahā palagan alas atītadurgama
 ya mataṅnya bhṛtyanira kāsihira hinaranan priyambada
 yatikā kinonira səḍəṅ vinisikan irikaṅ prayojana[4.4]
  
  paṅucapnirân laku silih sakarəṅ iki manahku tâgya sih
 ndak utus parā ṅkana ri kuṇḍinanagaranirârya bhīṣmaka
 hana rakva ratnaduhitā kəmitanira səḍaṅ manohara
 yatikôpadin səmuni kūṅnya maran ahalən iṅ vulat maliṅ[4.5]
  
  yan alūṅa sinvam iṅ aśoka vinisikan i gəntər iṅ patər
 ḍatəṅā kuləm haku hanīsa sumilib iri tambvaṅ iṅ vulan
 yan iṅe lvir elika səkarniṅ asana kinirim-kirim riris
 kayuhənkva tapva rurahən sakahanan ika tan tahən laṅə̄[4.6]
  
  na vuvusnirâsəmu kalib tuhun ikaṅ inutus vicakṣana
 vruh iṅ iṅgita ndan amuhun maluy aris avuvus kṛtâñjali
 mvaṅ ikaṅ vilāpa vinavanya saha kanaka ratna bhūṣaṇa
 pva ya si pravīraja ṅaranya ya dulur ika rākṣakêṅ bhaya[4.7]
  
  avivākṣitan mara lakunya lavan ika lavasnya riṅ havan
 naranātha kāri sivuhən savəṅi-savəṅi saṅśayâləṅə̄ṅ
 hana yan mahâṅikət-ikət panalimurira ləṅləṅ iṅ hati
 pamavan ri kiṅkiṅira tan dva luluy avətu sambat iṅ rimaṅ[4.8]
  
  canto 5: 
  māskv induṅ riṅ apan katiṅhalana rūmta vinuni ri kalāṅən iṅ kapat
 romantêki hanêṅ ghanâhirəṅ avas kahanan i paṅucapta riṅ patər
 byaktā həntinikaṅ niśākara mukhanta hinəmuk-əmukan himânipis
 kiṅkiṅkv āṅalaya ndatan pagaməlan tuna-tuna muharâṅgagap tavaṅ[5.1]
  
  yan petənkva manis-manista niyatêki hana ri madhuniṅ səkar miṅiṅ
 mvaṅ rūm-rūmta ri sāriṅiṅ kusuma tan vuruṅ amənuhi harṣaniṅ rimaṅ
 təkvan lakṣmya raras-rarasta ri hatiṅkun umulati laṅə̄niṅ ambara
 āpan tapvan avas hajə̄ṅta hinajap lagi dadi kakavin sakêṅ hiḍəp[5.2]
  
  nāhan vastuni denirâṅikət-ikət ginuritakən i pattraniṅ puḍak
 tan saṅkêṅ kinire mijil-vijil iṅ ambək abayaṅan anūtakən laṅə̄
 gəṅniṅ rāga kunaṅ ya kāraṇanikan lagi vinaca-vaca ndatan padon
 mavvat bhrānta hanan maṅə̄ karakətan sira maṅucap-ucap lavan tika[5.3]
  
  canto 6: 
  byātītan saṅ maṅə̄ herakəna sira kakuṅ rukmiṇī têki varṇan
 tan ryamban bhrānta ləṅləṅ sira muvah alaṅə̄ śoka tontonən onaṅ
 āpan jātismara vruh ri kacaritanira śrīmahājanmakanyā
 tan don iṅ ṣaḍpadêṅ campaka pinalarirê mūrti saṅ hyaṅ hupendra[6.1]
  
  hetunyan rājaputrī dadinira hararas katvaṅ iṅ puṣpa sālas
 təkvan śrī bhīṣmaka khyāti yayahira jayânindya śūrêṅ raṇāṅga
 marmanyan sə̄k ikaṅ mas pirak i sira lavan bhūṣaṇânekavarṇa
 tar sākṣāt svarga rîkaṅ ləvih i haləp ikaṅ taṅ kaḍatvan bhinukti[6.2]
  
  ndātan pâṅde sukhê tvasnira sivuhən apan tan tumon janma saṅ hyaṅ
 tovin sampun karəṅvâta siran atəmahan kṛṣṇa śūrânivārya
 nāhan tâṅde rimaṅ ndin vənaṅa lumihatâpan sirâdoh saka ṅka
 priṅgâlas lvah tuhun durgaman ahələtira ṅhiṅ katonêṅ paṅipyan[6.3]
  
  maṅkin ləṅləṅ sira bhrānta mahas aməṅ-aməṅ riṅ taman karva ceṭi
 ṅhiṅ kāsih kesarīnāma vihikan i hulah sânukânê suputrī
 ndān mūlanyâharəp milva pəjaha ri sənəṅnyâṅləṅəṅ riṅ vanâdri
 sihniṅ reṇâṅajap kāraṇanika vinavê jəṅ nirâpan təkāsih[6.4]
  
  ri vvitniṅ nāgapuṣpa ndan irika ta sirâliṅgih aṅlīla-līla
 tan kevə̄h sākni siñjaṅnira gəluṅ inurâvrā mure mrik vaṅinya
 tan sah saṅ kesarīn aṅrahat aṅisapu jə̄ṅ samby anandāni kambaṅ
 lālityâṅlalanâṅgīta kakavin añənər tan humuṅ mar svaranya[6.5]
  
  milv āśā kāsrəpan taṅ taman i səḍəṅ irân ləṅləṅ aṅlih prapañca
 osik taṅ cāmarân tiṅhal i gəluṅanirâsāk tibâvrā səkarnya
 ron iṅ mimbâkədal marma ri ləməs i tikəlniṅ halis yan kumiñcaṅ
 riṅ ve nīlotpalâlum kapati luru mihat riṅ matârum lurunya[6.6]
  
  lvir prāptânambaha vvaṅ lumihata ri sirâmānuṣārāja saṅ hyaṅ
 sākṣāt śrīniṅ taman lālana mijil aha van sāriniṅ nāgapuṣpa
 ndān hantukniṅ kavīndrâmrih ajapa kalaṅə̄n iṅ karas nityakāla
 ndah nāhan paṅhiḍəpniṅ vvaṅ i siran ahajəṅ piṇḍa mukṣan pinaṇḍəṅ[6.7]
  
  ndin tan bhrāntā tumonê kukuni sukuniran katraṅan səṅnya kumram
 vintaṅ sankêṅ laṅit lvirnya tumurun umusap jə̄ṅnirapinta kāsih
 riṅraṅnyan duhkha saṅ hyaṅ vulan asəpi kucəm rukṣa deniṅ mukhârum
 marmanyâsvī tuhun kevala tan inubhayâmrih ta yâṅhera seva[6.8]
  
  tuñjuṅ baṅ līṅaniṅ vvaṅ pinususira huvus cūrṇitâṅde ṅrəs i tvas
 doṣanyaṅ mavvaṅ edī luṅid i matanirâpan hana kveh mirahnya
 ndān rukṣâlah sadeniṅ karatala ṅuniveh lambay aṅras lavənya
 cihnanyan sor matanyânalahikalayatandenirâpan vah iṅ rūm[6.9]
  
  ṅūnin dug pūrṇa hyasnira karika hanâmaṅpaṅê rūmnirâṅras
 maṅke tapvan vinahvan kusuma yayan arəs deniraṅ rājalakṣmī
 nistanyan lolya deniṅ mata lumiriṅ apan kāvaran kəmbəṅ iṅ luh
 ndān endah maṅkin aṅde raras i hayuniran lvir liṅir mas katampvan[6.10]
  
  ndā tan vruh kesarîkā karaṇanika rimaṅ bhrānta ləṅləṅ viraṅrvaṅ
 ndiṅ rāgâṅrəñcəma tvasnira ri hiḍəp ikâpan sirêlik riṅ eraṅ
 sakvehniṅ rājaputrâṅhapti kiniraṅiran ratv adhīkākhya tovi
 siṅgih vvaṅ kārtikântyanta ririsira tuhun maṅkin aṅde kalāṅən[6.11]
  
  maṅke pvan śoka himpər katuridan aṅaraṅ lvirnirân bhrāntacitta
 ndan prāptânūkṣma niṣkāraṇa manahira yan mohitâlə̄k aṅuṇḍəṅ
 siṅgih ganyêki yan sampayira riṅ aṅajap marma denyân ulah kuṅ
 aṅhiṅ têkī pasambyâkəna ri saṅ anarik rāga yan marya ləṅləṅ[6.12]
  
  nāhan liṅnyê daləm tvas ndan iki saṅ aṅaraṅ maṅkin ūruk prapañca
 tan harṣê nyāsaniṅ tāman avukir alaṅə̄ len raṇunyârja ləṅləṅ
 abhrā taṅ pañcuran mas maṇik i təṅah ika nūsa śobhâmahantən
 vyarthâpan tan katon saṅ rum i maṅirisirânīs umuṅgv iṅ natarnya [6.13]
  
  taṅehniṅ kūṅ yadin tūtakəna hiḍəpiran mantuk aṅlih lumampah
 sampun prāptê gṛhâraryan i taraban ikaṅ pañcaratnâṅudoda
 guṇḍik sakvehnya ceṭī pada marək i sira mvaṅ vvaṅ ālālanâmbək
 ndātan tambê putəkniṅ hati linipu-lipur maṅkin aẉde prapañca [6.14]
  
  canto 7: 
  tatkāla ratnaduhitā rika śokacitta
 saṅ kesarī prihatin epu sirâsumâlək 
nāhan mataṅnyan aharəp mijilêṅ kamantyan 
paṅlālananya putək iṅ hati tan vruh iṅ de[7.1]
  
  ṅkā sādarâmuhun i jəṅ naranāthaputrī
 leśyâṅlavā-lavadan onaṅ arāma-reṇa
 sampun sirâṅubhayani rasikin lumakva
 saṅṣipta lālana mijil ya sakêṅ kaḍatvan[7.2]
  
  ndā rī sāmantara ḍatəṅ pva ya ri svaveśma
 ṅkā tan priyambada kathañcana yā kapaṅgih
 və̄ṅiki rakva təka somya lavan dulurnya
 sampun pralabdha tinamuy-tamuy iṅ svavarga[7.3]
  
  saṅ kesarî vulat avanva giraṅ vulatnya
 ndā saṅśayâparəpəkan təkap iṅ tumiṅhal
 vruh yan priyambada ṅaran rasikā kapaṅgih
 aṅhiṅ ta ya syapa kitâri kadi vruhâku[7.4]
  
  ndan rakva tiṅkah ika sāvaṅanan gatinya
 tuvyâmisaṅ silih asih ta ya ṅūniṅ anvam
 ndan saṅ priyambada karîpatiniṅ bapênduṅ
 luṅhā ta yâṅusiri jəṅ naranātha kṛṣṇa[7.5]
  
  maṅke pva yā vahu katon karaṇanya marma
 duh saṅ priyambada kitâri kadî paṅipyan
 eṅgal kitâtuha sulakṣaṇa nirvikāra
 antən ndi saṅkani bapaṅku ləvəs lulutku[7.6]
  
  oṃ kesarī kaka sabhāgya kitan kapaṅgih
 nohanku tan sipi pilih phalaniṅ brataṅku
 vvaṅ pamrih i ṅhulun i jəṅ naranātha kṛṣṇa
 aṅhiṅ sihanta palarən ta kasevakaṅku[7.7]
  
  śrī kṛṣṇa ləṅləṅ aṅaraṅ kaka tan vruh iṅ de
 bhrāntâlaṅə̄ katuridan kəna rāga tībra
 ndan rukmiṇī sira tikā kalulut narārya
 aṅhiṅ kitā ta pinalarku marā ri devī[7.8]
  
  duh masku durgama ri donta ləvəsniṅ evəh
 siṅgih tuhanku marikā sira ri vruhanta
 nāntən sakê sira marêki ḍataṅku maṅke
 tovin məne ṅvaṅ umulih sira tan vənaṅ sah[7.9]
 
  nistanya maṅkana yayâkv avədî panonta
 devī sirâsilih i kāptyan irêṅ pralāgi
 nyâpan tahan rari sirâririsê tuhanta
 byakta ṅhulun kavuyuṅan mapa tôlahaṅkva[7.10]
  
  oṃ tan salah kəta vuvusta tuhun sihanta
 kədyâku yan kita vaśâṇucapê suputrī
 sambat nareśvaran akuṅ ya ta tâtəkākən
 āpan pəjah sira yatan hana sih suputrī[7.11]
  
  canto 8: 
  masku mapa kunəṅ ikan ulaha
 ri gatinku kepvan apa tan vanîrika
 təkvan i viṅit i manah saṅ arūm
 kadi megha riṅ turida mogha yâriris[8.1]
  
  va təlu maraṅ akūṅ ri sira
 hana rājaputra ṅuniveh ta saṅ ratu
 tan hana rari maṅənê tvasira
 lagi keraṅan sahasa yâtəvas taṅis[8.2]
  
  nantən iki ri paṅutusta rari
 ri təkaṅkva mājara ri jəṅ nṛpātmaja
 tan hali-halina manahta rari
 pəjaha ṅhulun ya tan akūṅ sirê haji[8.3]
  
  bhāgya tulusakəna sihta kaka
 vala cihna simsimira denta sūṅakən
 kṛṣṇa pañələk iki mūlya təmən
 tulusaṅ narādhipa tikī təkê sira[8.4]
  
  len vacanarasa vilāpa muvah
 pituvin ginopita riṅipta riṅ tatur
 marma rasaniki pirəṅvakəna
 palar aṅravat-ravata luh kuməmbəṅa[8.5]
  
  ndan yan umiṅisa sirā ya riris
 tan agadgadaṅ nuvala rāga saṅ prabhu
 eraṅ an uripa vuvus nṛpati
 ḍatəṅā liṅīra gitanyaṅ apraṅa[8.6]
  
  tan viluma sira təkaṅluruga
 ndan ikā vilāpa sakarəṅ təkākəna
 sampun ika pavarahaṅkva kaka
 laku śīghra śīghra kita herən i ṅhulun[8.7]
  
  canto 9: 
   anten ṅhiṅ sahuraṅkva hayva tâgya
 evəhni ṅvaṅ anəmva kāladeśa
 yogyān antyakənanta līla-līla
 denyâlobha lavas lamun kasiddhan[9.1]
  
  yan ṅvaṅ paṅdadakê manah suputrī
 ṅkā prāptānira madhyaniṅ samudra
 antaprāyanirâtərəh riṅ āmbək
 ajro durgama yan pənuh kalaṅən[9.2]
  
  yadyan sāhasanâta de narendra
 svīkāran valatən rikeṅ kaśaktin
 noraṅ rāsika duhkhavṛddhi denya
 byaktaṅ praṅ niyatêki karṇaśūla[9.3]
  
  enak tâṅ akirê ri kūṅa devī
 vruhni ṅvaṅ maṅənāna kāmalolya
 rūmrūm śrī naranātha lot karəṅva
 rūpa mvaṅ guṇa len rarasniṅ ambək[9.4]
  
  yan sampun kahiriṅ manah suputrī
 ṅkā prāptā naranātha hayva lupta
 rəsrəsniṅ mahañaṅ-hañaṅ ya bhuktin
 sūkṣmāniṅ sari tambvaṅ in śaśāṅka[9.5]
  
  ndā nāhan tikaṅ enakê kakanta
 yan yogyâṅləganê manahta māsku
 ndan ṣantabya matêki hayva cəṅga
 jāti ṅvaṅ mavikalpa gəṅ viveka[9.6]
  
  an maṅkā pva kakâhajəṅ vuvusta
 oṃ oṃ lah sahaṅənta siṅ sayogya
 ndah nāhan paṅucapnya karva somya
 tovin tan hana ya vruhêṅ samaṅka[9.7]
  
  sampun pvâhayu denikâviveka
 luṅhāṅ kāla səḍaṅ taḍah kamantyan
 byātītan tinamuynya gātinika
 sarvâtyanta haləpnikaṅ bhinukti[9.8]
  
  canto 10: 
  riṅ tadanantara pva ri huvusnyan amaṅan aṅinum yathāsukha
 yatna ta kesarī muliha sampun ikin amuhun iṅ yayah bibi
 prāpta nikîṅ dalem nagara somya dumunuṅ i narendraputrikā
 marma giraṅ nirêriya sumāmbutakən ulih-ulihnya campaka[10.1]
  
  ṅkān hana kāladeśanira tan hana marəki sirên samaṅkana
 de ni vinit nira n pati vival dali-dalihan i riṅran in hati
 nhih hiki Kesarī juga kasanmata samara nira tatan kasah
 praya n ahop matan vruh i kirê kira-kira ri sakaptyan in tuhan [10.2]
  
  kālanirân hanêṅ gṛha kathañcana sira humucap tuvuhnira
 himpər aśokapādapa sanāgakusuma səḍsəṅ iṅ labuh kapat
 ndan viphalân hanêṅ nagara piṇḍa sukət alas arəs bhayênaka
 riṅ kahanan hana vruha mənen amijilakəna harṣaniṅ rimaṅ[10.3]
  
  maṅkana rakva vastuni vuvusniṅ asəmu-səmu rāga gopita
 ṅkā tika kesarī məḍarakən paṅutus ikaṅ ari priyambada
 dyah lihatiki sambat i manəhta humatura ri masku sanmatan
 tan tikəlā halis rari yadin salaha vacanani ṅhulun tuhan[10.4]
  
  raśmini rūmnikaṅ kusuma campaka vinahəlakənta riṅ gəluṅ
 rāmya sumāvəṅinya rari maṅkin amuvuhi laṅə̄nyane kita
 ndan kadi saṅkriman tiki gatinya pəgata tika kiṅkiṅ iṅ maṅə̄
 āptyakənê rarasta niyatanya humaləsana ri dyah i ṅhulun[10.5]
  
  ndan sira sah hatur səkasâṅajap aṅajuma saknikaṅ gəluṅ 
 saṅ vinuvus pravīra harimūrti ratu taruṇa katvaṅ iṅ sarāt
 khyāti sirê priyambada manisnira maṅucap aron aluṅ laṅə̄ 
 saṅ subhagâjayêṅ raṇa litūhayu manulusa muṣṭiniṅ kavi[10.6]
  
  ndan sira tַtâṅutus humatur aṅhyaṅa turunana sihta sanmatan
 lvir səminiṅ tahən sira lume pinanasan i lulutnirê kita
 tībra kakiṅkiṅan sira tuhun hudanana rari raśminiṅ guyu
 rūmta manis mapiṇḍa madhumāsa divāsaṅ ariris tunêṅ vəlas[10.7]
  
  len pva ya cihna simsimira kṛṣṇa pañələk iki mūlya tan sipi
 təkvan ikiṅ sujīvita nirâmaratimaya maṇik ya bhāsvara
 tan yatikîbu tumbasana kaprabhunira juga kagrahêṅ kita
 mvaṅ sira rakva vastu hulunânəkana sakaharəpta liṅnira[10.8]
  
  yan hana śuddhi rakryan i sirâvəlasa ri panaṅisnirâṅrimaṅ
 dūtaniraṅ priyambada ṅaranya rari maluya mājarê sira
 hayva ta masku tan duga-dugân hana turunan i sihta riṅ maṅə̄
 rapvan anīsa maṅkata kitâhañaṅa vijil i tambvaṅ iṅ vulan[10.9]
  
  maṅkana liṅnikā ndan apiduhkha tiki sira narendraputrikā
 heva miṅe sira dyah i mahârəṅu-rəṅu səmuniṅ mukhâmirah
 ndān avədin katiṅhalana garjita karaṇaniran dadak vival
 sotan apan hanâyam-ayaman lagi vinuninirê daləm hati[10.10]
  
  tattvanirêki ṅūni hana riṅ haripada kavəkas nirāśraya
 deni lalis bhaṭāra layat aṅdadi ratu tan asih maṅaryakən
 marmaniran mahânuturakən dadinira tiki rājaputrikā
 ri hyunirâmaləs-maləsan elika ri hanani kūṅa saṅ prabhu[10.11]
  
  ndah yatikā nimittaniran eñjuh apicala tikəl halisnira
 lvir tuhu denirâbvat i manah rasa tan uvah i somyaniṅ hati
 rī vəkasan mijil sira tuhun saṅ aṅucap ikiṅ āri keraṅan
 tovi turuṅ tulus raras ikaṅ vacana viphala tan rinəṅvakən[10.12]
  
  suṅsutira pva ṅūni lagi tan vənaṅ inimur-imur gəgət sərəh
 məṅgəp acum kuraṅ vuvus i len i vuyuṅira yayâpuput pati
 kāraṇa kesarī kapənətan kadi kaluputan epu riṅ gati
 mogha salah tahâṅaṅən-aṅən kadi-kadi rasaniṅ praṅən məne[10.13]
  
  ambəkira pva dhīra ri panūtən i manahira māri suṅkava
 mon tuhu tan hanaṅ turidamātra ri hatinira tan ya saṅśayan
 təkvan ikaṅ vilāpa hana nirvigatinika turuṅ təkê kita
 marmanirâkirê sakaraṇanya vacanənira paṅgilâpriya[10.14]
  
  vvantən ulihnirâkira-kirâhayu sumilib anūkṣma tan kara
 raṇḍi malar kasaṅ-kasaṅ i pahyasanira sumaji tahas kuniṅ
 ṅkāna tikaṅ vilāpa sinuvəṅ kinəkəsaṅ i daləm ginopita
 kālanirâhyas arja niyatanyan arəs i sira kevalâdara[10.15]
  
  sampun areh mijil ta rasikâsəmu sumar i vuyuṅnirê hati
 yatna dumeh si kesari humer valuyani sihirā sinevaka
 tan vuvusən gatinya kalaluṅ divasa ri huvus iṅ ḍavuh pitu
 somya tibāṅ laluṅ masanirâhavu-havu marikâ samaṅkana[10.16]
  
  tan dva sirâdan ahyasa tuvī sumaji sahananiṅ səkar miṅiṅ
 yatna marək ta saṅ kaka-kakâṅharəpakən atatā yathākrama
 ndah ri səḍəṅnirâhyas aṅalap crəmin inunusirêṅ kasaṅ-kasaṅ
 ṅkā tumibāṅ vilāpa ri harəpnira kadi-kadi sasmitâṅliṅa[10.17]
  
  manna lihatnirêriya tuhun vətuni manira hārdha saṅśaya
 āpan abhāva dāṅunidaṅū sari-sari nora maṅkana
 vruh yan upāya saṅ kaka nimittaniran asəmu harṣaniṅ mulat
 tan kagilaṅ-gilaṅ nda tumuluy vinacanira kinubdha tan humūṅ[10.18]
  
  canto 11: 
  ḍuh saṅ hyaṅ-hyaṅ i rāmyaniṅ masa kapat piturun i leṅeṅ iṅ pasir vukir
 saṅ muṅgv iṅ hatiniṅ maṅə̄ saṅ inamər tinulisakən i patraniṅ puḍak 
 saṅ sākṣāt makamūrti luhniṅ aṅaraṅ saṅ amasi laraniṅ smarātura
 saṅ sāhitya kinonaṅ ānuṅ agave panaṅisaniṅ anūtakən lulut[11.1]
  
  paṅhyaṅniṅ kəna rāga vastu huniṅan tuhun ana vara sihta sanmatan
 saṅsārânahəniṅ prih iṅ hṛdaya mūrchita linaran i śaktiniṅ smara
 mantaṅ māti kakiṅkiṅan karakət iṅ turida bəsur aṅə̄lakən laṅə̄ 
 nityâṅanti rarabni luhta yatikâmṛta sira pakənê tvas i ṅhulun[11.2]
  
  yan kevantəna tan hanâta vəlasanta riṅ aṅajapi rūmta kāsihan
 denyânūt pakahan hunaṅku rari sanmata masira rarashalūlakən
 mon yan dadya virāga muṅgva ri gəluṅ maṅəmita vaṅiniṅ vahəl mənur
 astām yan vipathâpa rāmyanikin āpti liriṅ i mata saṅkaniṅ taṅis[11.3]
  
  canto 12: 
  nāhan ikaṅ vilāpa tumanə̄m i hatinira narendraputrikā
 yeka liṅe harūm muhara līla sira lumuru citta vah laṅə̄
 maṅgəh asambhavāśan apanas tvasira ri dilah iṅ smarānala
 maṅkin atis kunəṅ rəsəp apan lagi siniram i hisni luhnira[12.1]
  
  ndan vara kesarī tiki hanâṅiṅətakən aṅənəs ndatan katon
 tan katəṅər mahā mahaliṅan saka lumiriṅ aliṇḍuṅan taviṅ
 vruh ri manahniran katuridan kinəkəs iṅ ati tan vināhyakən
 mogha pinet kinārya kinalīṅana vinuni kasəṅgu-səṅguhan[12.2]
  
  rī vəkasan təkaṅ vəṅi ləpas hyaṅ aruṇa kapaṅulvan iṅ vukir
 himpər arāryan iṅ gəgər anolih i saṅ aṅaraṅ epu riṅ gati
 vetni vəlasniran hali-halin ta kunaṅ i lara saṅ katiṅgala
 mātra suməṅ sənə̄nira katon kadi lumiriṅ anaṅya-naṅyakən[12.3]
  
  rep rumahab tikaṅ pətəṅ avaśya vijil i hati saṅ nṛpātmaja
 śīrṇa kagunturan paməvəh iṅ turida kaḍəḍətan raras hati
 yan tan ikā pilih təmahan iṅ vacanarasa vilāpa riṅ tatur
 donya marā sirā maṅən-aṅən savəkasan ika medi riṅ rimaṅ[12.4]
  
  ndāh irikan mulih sira ri pamrəmanira sakuləm taman kəjəp
 glāna məhāh sirâkusikan epuh iṅ ulaha sumuṅkəm iṅ tilam
 tan sipi tisnikaṅ hima sumandan i sira dumadak təkâpanas
 sampayirên smara nda sumarik ri sira sahana mogha maṅlare[12.5]
  
  canto 13: 
  luṅhȧn kāla təṅah kuləm səḍəṅ akəg nidrā vvaṅ iṅ jro kabeh
 norâtaṅhi salah sikinya paḍa mūrchā tībra deniṅ harip
 mvaṅ ceṭi bilalâturū paḍa lukar siñjaṅnya norâṅhavər
 lvir papraṅ vanitā pva dṛvyanikahən kāry añjəlag kesisan[13.1]
  
  saṅ hyaṅ sītakarâlaṅə̄ vahu mijil tumraṅ suməṅ riṅ laṅit
 lvir heñjuh masaput-saput limut asoṅsoṅ megha rāgah nipis
 eraṅ ganya siran tumona mukhaniṅ strīṅ kāriṅ antahpurā
 sugy ataṅya hiḍəpnirêriya mataṅnyâliṇḍuṅan parvata[13.2]
  
  saṅṣiptan sira saṅśayâruhur avas tan kāvarā(n) nīrada
 sākṣāt hrū hyaṅ anaṅga bhāsvara mahâhyun matyanaṅ vvaṅ laṅə̄
 trus kavrâlaradan tikaṅ pətəṅ arəs luṅhâṅumət riṅ gihā
 len prāptâhakin i vvaṅ amrəm atəmah svapnâmaṅun lālana[13.3]
  
  maṅkin rāmya tikaṅ pradeśa kadi sə̄k harṣan kasəṅvaṅ vulan
 akrab-krab hima taṅ tahən saha kucupnyâṅras asuṅsuṅ guyu
 oṅsil kadya girahyasən ləməs i sinvamnyâṅəḍal kāṅinan
 mraknyânavvaṅ i pasyaṅ iṅ tuhu-tuhu sinraṅnikaṅ caṅkiluṅ[13.4]
  
  parṇah lor akətər patərnya dinulurniṅ varṣa tan karkaśa
 tapvan byakta kilatnya mātra lumarap sākṣāt kəḍapniṅ rəməṅ
 kadyânaṅhi rimaṅ tumiṅhalana paṅjrahniṅ səkar kābunan
 rapvan bhrānta mapâmbəkanya kalaṅə̄ mūrchân panaṇḍaṅ karas[13.5]
  
  tan ryamban tiki kesarī ləṅəvn aṅunṅan rī vijilniṅ vulan
 śokāśā ri vuyuṅ narendraduhitā tovi pva yā tan liniṅ
 hetunyâməṅ-aməṅ mahâṅlipu-lipur ndā tan panambaṅ lara
 maṅkin śīrṇa rəmək hatinya dadi luh tan pântarâṅher-tali[13.6]
  
  ri vvitniṅ taru pārijāta rasikin glānânaṅis tan humuṅ
 asrət mâr ahirit svaranya səsəgən haṅrəs-ṅrəs amlad hati
 sambatnyā suməsəl svakarmaniki tan vruh rī pəh iṅ sevaka
 nāhan hetunikâmuvus layat amūr aṅdoha sākêṅ sabhā[13.7]
  
  ndan devī sira tâṅlilir kadi tinaṅhinyan təñuh tvasnira
 suṅsut-suṅsutira pva yan tuhu-tuhun moghâharəp riṅ taṅis
 saṃsārāniṅ akuṅ rimaṅ-rimaṅaniṅ bhrāntâriraṅ donira
 nāhan taṅ vvaṅ arājasâgələm amet rañcāniṅ aṅgə̄h unaṅ[13.8]
  
  maṅke pvā kaka kesarī kavaśa deniṅ bheda duhkhaṅ smara
 ndā tan yogya matêki tan hari-hariṅ puṅgəl pisan taṅ laṅə̄
 nāhan marmaniran mijil gəyuh anambyâṅdāni siñjaṅ lukar
 tan kevə̄ lukar iṅ gəluṅ saha səkarnyâvrā tibā tūt havan[13.9]
  
  eñjuh prāptanirâkisapvan umusap luh saṅ vimūrchânaṅis
 ayvāsah kaka riṅ kapāna vənaṅaṅkvâdoha saṅkê kita
 ndan prih rakṣa tuvuhku ton iṅ asanâṅluṅ vāhu kambvan patər
 eman rūmni sariṅya tapvan anəḍəṅ mūrchā kənêṅ ṣaṭpada[13.10]
  
  nāhan liānira riṅ sāmantara sirâsyaṅ mañjiṅê jro puri
 enak rī vəkasan manah rasiki saṅ nityānireṅ kuṅnira
 olih rakva savuṅ tənuṅnya pəjahan tan vətva kiṅkiṅnira
 maṅke ndin luputaṅ virāga ri gəluṅ rūmrūmnikaṅ kesarī[13.11]
  
  canto 14: 
  avicarita ri sampunyân liniṅ de suputrī
 rahina vəṅi tan imbā lālanâriṅ halolya
 hanan aṅulih-ulih śṛṅgāra sojarnya siṇḍyan
 saha guyu midəm aṅde rañca tasvā rinəṅvan[14.1]
  
  tuvi siliṅ iriṅ ambək rakva ya mvaṅ suputrī
 səmu-səmunira konaṅ kavruhan vruh mapaṅgil
 hinənəṅakən acumbv¶aliṅ liniṅ mogha cəṅga
 turida valəsana pyah kuṅnirêvəh tinūtnya[14.2]
  
  pira ta lavasirâməm harṣa rūmembya rūmnya
 nda tucapana ta dūtā nāradâtyanta duṣṭa
 ḍatəṅ avara-varah riṅ śrī jarāndharāja
 ri gati bhupati kṛṣṇân pakṣa bhaṅgā ri devī[14.3]
  
  vuvusira madhurârūm he jarāsandha nātha
 ṅhulun alavas akiṅkiṅ hetuniṅ prāpta maṅke
 tuvi kasəpə-səpər ṅvaṅ lālanâlīla-līla
 para ratu pira hiṅ deśâhasâsiṅ kavanva[14.4]
  
  irika kami kapūhan maṅrəṅə̄ kāstavanta
 para ratu paḍa matvaṅ kapva bhaktī manuṅkul
 kunəṅ iki hana tuṅgal tan paḍə̄m iṅ kamānan
 tan avədi ri kitâṅhiṅ kṛṣṇa lagy aṅgakāra[14.5]
  
  tuvi hana vacananyâtyanta riṅ tan payukti
 ndan umalapa ri devī rukmiṇī madhya rātri
 kita mara śaraṇā śrī bhīṣmakâsiṅ sakārya
 ndatan avədi ri nāthâpan kədə̄ tan panaṅgəl[14.6]
  
  na vuvusira mahārṣi kveh muvah tan vivākṣaṅ
 aṅurub-urubi səṅhit saṅ narendrârdha muntab
 ry ulihira ta ri duhkha śrī Jarāsandha śoka
 savəṅi-savəṅi maṅkin kepvan iṅ dāya yogya[14.7]
  
  karaṇaniran umuṇḍaṅ bhīṣmakâkon pravīra
 avicarita kadon iṅ pāntarā tan vivākṣaṅ
 təka vəkasan anaṅkil saṅ hinuṇḍaṅ prayatna
 vinuvusanira somyan ṅkāna riṅ śūnya rāmya[14.8]
  
  haji nihan iki don i ṅvaṅ humuṇḍaṅ narārya
 hana sira viku saṅkêṅ svarga və̄ṅin para ṅke
 ṅaranira ta mahārṣi nāradâkhyāti riṅ rat
 sira ta kadurus ājār vṛtta tātan syapā len[14.9]
  
  ndan ika hana musuh śrī kṛṣṇa corapracāra
 ḍatəṅ aṅalapa putriṅtêṅ kuləm rakva donya
 mapa ta hulaha yogyan pan katon sampayanya
 kaluputana kita ndah tan vuruṅ bhagnavīrya[14.10]
  
  ndan ikin aṅənanê tvastâpa yañ cedirāja
 panarimana ri putrīntârəṇah tovi śakti
 ndan apa karika mānahtêkihən dāna kanyā
 sakiriṅ iṅ avamānâtyanta riṅ keraṅ-īraṅ[14.11]
  
  prabhu mapa karikânuṅ līṅa sājña narendra
 hulunakəna jugê kūṅ nīti maṅgəh rasanya
 usən-usəna ta rapvā tar pavighnā svakārya
 śubhadivasa ya petən sambhavā riṅ vivāha[14.12]
  
  nahan ujarira kālih somya sampun paḍâtūt
 rikan umuhun umantuk bhīṣmakâṅdāni kārya
 nṛpati ri karavīra śrī Jarāsandha rakva
 mamucapana ri cedy ānaṅgapan dāna kanyā[14.13]
  
  canto 15: 
  luṅhā maraṅ kāla huvus mavəṅyan
 saṅ śrī Jarāsandha siraṅ prayatna
 ṅūnin humuṇḍaṅ naranātha cedya
 maṅken təkânambah i jəṅnirâtvaṅ[15.1]
  
  ṅkā saṅ narendrân paṅucap ri cedya
 he nātha don saṅ nṛpatin hinuṇḍaṅ
 dyah rukmiṇī bhīṣmakarājaputrī
 yânugrahaṅkvê kita hantusakən[15.2]
  
  tovin ṅhulun hayvana sārabhūta
 maṅken amidhyāna vivāhakārya
 sakvehnikaṅ bhūpati riṅ pradeśa
 āgjāna konən təka sākṣya donya[15.3]
  
  nā liṅ Jarāsandha rəsəp rasanya
 kagyat-gyat ambək naranātha cedya
 āpan bəsur mohita tan kinūṅan
 de rukmiṇī tan lumihat riṅ onəṅ[15.4]
  
  kadyâlabuh sāgara ṅūni cedya
 sāpaṅhañut kiṅkiṅirê suputrī
 ndātan kataṅgap hyunirê panomah
 lagy âṅaraṅ yan kavaluy karaṅrvaṅ[15.5]
  
  maṅken tiki śrī karavīranātha
 sākṣāt phalan tīki ḍavuh ri paṅkvan
 tvas cedirājârum aras kapūhan
 nityâsahur tuṅkuliran panambah[15.6]
  
  sampun marâśabda paḍôbhayâtūt
 kālâlavas tan huniṅan kramanya
 meh-meh təkaṅ kārya vivāha śīghra
 riṅ kārtikênanti ri pūrṇamanya[15.7]
  
  təkvan hikaṅ vṛtta huvus prakāśa
 lumrā kaluṅhā hibək i triloka
 yan rukmiṇīkarma narendra cedya
 de bhīṣmakâpan sira dānakanyā[15.8]
  
  mvaṅ saṅ suputrîki təlas vinidhyaṅ
 de saṅ narendrâpitəkət prayatna
 aṅhiṅ pituṅkas nṛpatîṅ sudevī
 yatnan parə̄k iṅ priya suṣṭubhaktya[15.9]
  
  canto 16: 
    irikā ta ratnaduhitâṅəsah akusikan epu riṅ gati
 ri haturniran vinidhi rakva sisihana ri tan kakuṅnira
 yatikâmanun laranirânaṅis aməkulakən ri kesarī
 avarah ri duhkhanira parvatasama tumibā sakêṅ tavaṅ[16.1]
  
  kaka mah ṅhulun tulus apāṅ amarasana ri gəṅnikiṅ lara
 riṅ apâku tan pəjaha de vidhi bapa haji mogha sāhasa
 ri gatiṅku mār sasəminiṅ vəlas arəp alaṅə̄ kənêṅ riris
 kinədə̄ tan elika rumambata ri ganal i sinvam iṅ kukap[16.2]
  
  ləhəṅaṅ lagînucapakən kavənaṅa śaraṇaṅkv arāsika
 tuvi rūpa kṛṣṇa mara liṅta sira sararas iṅ tahən puriṅ
 niyata ṅhulun kaka sumaṅlət aturida kapaṅkva denira
 ya mataṅnya sinta tulusâmilətakəna tuvuhkv i saṅ maṅə̄[16.3]
  
  paṅucapnikâṅuyut-uyut lara turida ri saṅ nṛpātmaja
 irikā sirâmuhun apatrəma curiga huvus hanê taṅan
 kaka maṅkana pva pəjaha ṅhulun apa pakənaṅkva yan hana
 liṅirân mayat vuruṅa yan luṅayanira sinambut iṅ kaka[16.4]
  
  ibu hayva saṅśaya vavaṅ hiḍəpaniṅ ujar adva ta ṅhulun
 riṅ apan vənan rumuna harṣa sah umajapi kūṅta kāsihan
 athavā yadin kita təhər tan avəlasa marā ta riṅ vaneh
 apagəh kədə̄nira mapaṅhaḍaṅa vaninirên raṇāṅgana[16.5]
  
  tumurun pva śoka sira pan tan agiraṅa siran sinanmata
 niyatan ḍataṅ sira kataṅgamaṅ avāhana tambvaṅ iṅ vulan
 ya mataṅnya dūtanira mantuka tumulus umājarê sira
 ṅhiṅ atêki masku palakun panuvala pakirimnirê tuhan[16.6]
  
  vacananya maṅkana sumə̄n ta giraṅira narendraputrikā
 tumuluy sirâmijilakən kanaka rajata ratna bhūṣaṇa
 adulur vilāpa saha sambahira saha səpah pinastika
 vinavên priyambada huvus kṛtasamaya laginya mantuka[16.7]
  
  canto 17: 
   kūnaṅ mantuk ikaṅ priyambadâgyā
 tan tṛṣṇên pura kuṇḍinâtirāmya
 lampahnyâlavas iṅ havan byatīta
 prāptêṅ dvāravatī huvus pralabdha[17.1]
  
  eñjiṅ rakva hatur nikîṅ narendra
 mavvat solihananya tan vivākṣaṅ
 pājarnyan pipi yêka saṅ suputrī
 antukniṅ makirê lulut saṅ adyah[17.2]
  
  ndah maṅke sira koluyan ri nātha
 āpan vehakənêṅ narendra cedya
 ṅhiṅ rvaṅ rātri vəkas təkaṅ vivāha
 na liṅnyâsru manah narārya denya[17.3]
  
  sore rakva məne sirā lumakva
 maṅgəh yan ḍatəṅ eñjiṅê parāna
 āpan siddhi sirâhavan rathāgəlis
 adrəs bāyu paḍanyan ātivega[17.4]
  
  saṅsiptan təka taṅ kuləm kamantyan
 ādandan sira maṅkat aṅkas-aṅkas
 akveh saṅ yaduvaṅśa kapva vinvit
 karyâṅrakṣa purī huvus vinidhyan[17.5]
  
  ndah luṅhā ta sirâhavan rathânis
 tan sah bhṛtyaniraṅ priyambadârūm
 seriṅ lāvan ariṅya si pravīra
 muṅgv iṅ vuntat apavvvaṅan gatinya[17.6]
  
  byātītan sakuləm siran lumampah
 norêvəh təkap iṅ rathâdbhutâdrəs
 eñjiṅ śīghra ḍataṅ ri kuṇḍina ṅkā
 meh-mehniṅ ratha mətva tan prakāśa[17.7]
  
  vvantən tâlas-alas ləṅə̄ṅ kasimpar
 śūnyâpan laraṅan paburva-burvan
 maṅgəh ṅkāna ta rantunan mararyan
 ndā motus ta sirâjarê suputrī[17.8]
  
  lvirniṅ cihna təkākənê saṅ adyah
 sə̄sə̄ran haji len səpahnirâpnəd
 lāvan kəmbaṅ arūm hanekavarṇa
 rovaṅniṅ maṇi bhūṣaṇâdvitīya[17.9]
  
  canto 18: 
  luṅlhāṅ priyambada marêṅ vəgilanya ṅūni
 saṅ kesarī tiki kathañcana yan kapaṅgih
 mājar ta yan təka narendra hanê kaṡūnyan
 agyān sumuṅsuṅa vijil naranāthaputrī[18.1]
  
  ras kumva cittanira saṅ vinarah kapūhan
 tan dvâṅhajəṅ samaya sampun atūt kinarvan
 ndā rī ḍavuh tiga məṅe vəni hayva lupta
 ṅkā saṅ narendra ḍatəṅâmapagê suputrī[18.2]
  
  sampun subaddha mapagəh samayanya kālih
 ṅkā kapva mantuk avarah ri tuhanya sovaṅ
 saṅ kesarī gumupi jəṅ naranāthaputrī
 aṅlūṅhakən raras i solih-ulih saṅ onaṅ[18.3]
  
  denyâvisik-visik avaṅsit añidra tiṅhal
 iṅgək liriṅnyan avarah ri ḍatəṅ narārya
 yan śūnya-śūnya təka vaspaḍa denya mojar
 rəsnyan hana vruh aparan hurip antinənya[18.4]
  
  āpan səḍəṅ piniduduk naranāthaputrī
 selvān i kepvanira marma dahat haləpnya
 sār sə̄k pənuh kaka-kakâṅhaḍəp arja riṅ hyas
 lāvan puyaṅ mvaṅ iña len uva sampun arpat [18.5]
  
  tambe marā samaya vīvaha kāla kārya
 nāhan mataṅnyan asrəpət sama maṅharəp gyan
 saṅśāyaniṅ pavaraṅan ginəlar dinānan
 lvir svarga kābhinava sə̄k vəki peni-peni[18.6]
  
  paprāsan adbhuta səḍaṅ vinaṅun subaddha
 lvir meru mas tinəpa ta pva hatəpnikâbhra
 nyā mutya rakta pinakolur-ulurnya kumram
 lvir muntabaṅ maṇik apuy ri pucak-pucaknya[18.7]
  
  mvaṅ riṅ ləbuh pənuh abhaṇḍagiṇâsraṅ ayvan
 len taṅ tapəl piraṅ atus ta kunaṅ tarubnya
 vadvā paḍâsukha-sukhan vəki pāna matsya
 akveh tikā murutun asraṅ amet vilāsa[18.8]
  
  tovin pənuh sahananiṅ vvaṅ arūm amaṅguṅ
 yâṅde rimaṅ riṅ alaṅə̄ tan arən tuməṅha
 darpâgave laku lavan lihat esi kiṅkiṅ
 moghâmagut varu dumeh surak iṅ vvaṅ ahyā[18.9]
  
  təkvan ḍataṅ sahana saṅ ratu riṅ pradeśa
 tan laṅghyanêri paṅutus karavīranātha
 nāhan mataṅnyan aməvə̄ dhvaniniṅ mṛdaṅga
 ghorâtighūrṇita hatur gərəh iṅ samudra[18.10]
  
  canto 19: 
  luṅhā divasa vahu təkaṅ kuləm tucapa taṅ vvaṅ i daləm alaṅə̄
 lāvan para kaka-kaka len iña mvaṅ uva tan bəsur aṅapi laṅə̄ 
 tapvan marən amahayu pahyas aṅracaṇa siñjaṅ asipat alaṭi
 akrak taṅ anaṅis aparas-paras kataləban halis ikā katavər[19.1]
  
  devī caritan ulahirânamun bəsur aniṅhali raras inapi
 moghâvanəh iṅ ulah arumpukan səkar arāras i paṅisi gəluṅ
 luhyan manahira mihat iṅ halis hinarəṅan hana vaja salivah
 deniṅ kaka-kaka vijah iṅ patah papatəhanya kadi vatu sumoṅ[19.2]
  
  nāhan karaṇanira tan ahyun eñjuha yayan sira jayaturida
 oṅ sārarasira tinurun rimaṅ tinəkan iṅ lulut amarəpəki
 ṅhi pyās avilət i ləməs iṅ karomanira tan svaṅ ahirəṅ atətəl
 osik malayata yan amə̄ma puṣpa sahajâṅəmuk-əmuki mənur[19.3]
  
  ndin vanya sahanani laṅə̄ tatan parək amāpaga riṅ ayunira
 meghâlimunan asasaran tumon gəluṅiran sraṅ aməluk asana
 maṅkā patər akətər arəs lanā rəṅə-rəṅən sapaṅucapanira
 və̄rniṅ dadali ləṅəṅ adoh kavəs praṅənirêṅ halis iṅid-iṅidan[19.4]
  
  jambat hayunira hucapən laluṅ vəṅi ḍavuh tiga vahu tumiba
 hyaṅ candra lagi kajinəman kasiṅhit amirah salaga cumaraṇa
 vintaṅ kumara manəṅah iṅ ghanârja samənur kasarakat i gəluṅ
 mandrâṅ urut anipis agātra-gātra sapupur mrik aṅəmuki kapə̄[19.5]
  
  byat-byat hulu səḍəṅ aharip tikaṅ sanagarâlupa riṅ aṅən-aṅən
 ṅūnin panalukat aṅiduṅ təkêṅ mujar akaṅsi təpakan inamər
 maṅke kajənəkan aturū tan evəh i gaməlnya paḍa maguliṅan
 mrəm taṅ lagi ka tan inamərnikaṅ tapih i dṛvyanira tan inivə̄[19.6]
  
  ṅkā yatna rasiki vara kesarī gumupi riṅ narapatiduhitā
 dyah tâṅlilir ibu samayanta yan vijila têki mapa taṅ ulaha
 byaktâlananira naranātha kṛṣṇa ri yayā hana ri kita tuhan
 kasyāsihiran uva kakanta mānaha yatêki salah asanira[19.7]
  
  nyā liṅnya maṅuna vacanānta saṅ kusumavarṣa sumavur alaṅə̄
 ndan śrī narapati harimūrti mājar i ḍataṅnira riṅ alun-alun
 aṅgyākən i vijila saṅ adyah aṅlvaṅa ri roga turida lara kūṅ
 anjampya patini kəna rāga māśa susukən smarabaṇa niśita[19.8]
  
  təkvan sahananiṅ akəmit sa-kuṇḍina kabehnya kajənəkan akəg
 svargastha narapati ya kāraṇanya kadi tan pahati ləṅə-ləṅə
 devī vruh irika ta sirâṅlilir ləṅəṅ adan gəluṅ amahayu ken
 ndā mogha təka visi-visik sirân lumaku mār lagi gupu-gupurən[19.9]
  
  nistanya rasiki vara kesarī marək anuntuni sira tan adoh
 marmâmijahakən aṅamə̄r yayā sira gupe rumaras asəmu rəs
 riṅ kori masahirahu bhāsvaranya vinəṅākən i kətər i hati
 sampun pva sira ḍatəṅ i heṅ hilaṅ takutirâsəmu jaladhi surud[19.10]
  
  canto 20: 
  ndan ikī naranātha śoka ləṅləṅ
 manah agyā ri təka narendraputrī
 ri ḍataṅnira tan dva garjitaṅ tvas
 tumulī marma vajan paṅol anuṅsuṅ[20.1]
  
  ibu bhāgya kitan vijil tuhanku
 rərəb ī kārtika paṅhiḍəpkv i rakryan
 ri gatiṅku sasinvam iṅ jriṅ aṅlih
 alume deni panasniṅ arkarāga[20.2]
  
  tuluṅənta kakanta meh paratra
 viṣarāgâṅlaranī hatiṅku mār mrat
 manis i smita yâmṛtāna tan len
 apan aṅhiṅ huṣadhanta tā larônaṅ[20.3]
  
  ndya paḍaṅkun amukti lāra kiṅkiṅ
 kasihan tan pamarāśrayāṅ kalaṅvaṅ
 kita vastu sugih manis raras rūm
 yatikā mārgaṅkva sevakê kitântən[20.4]
  
  yadiyan hulunâku denta devī
 rahinêṅ rātri kunaṅ ḍataṅ sahâkuṅ
 pakənaṅkva lanâmahayva kenken
 gəluṅ avrā yatikâjumən lukarnya[20.5]
  
  iti maṅkana denirân paśabda
 aṅənānī hati marma nis manisnya
 naranāthasutârapuh kaləsvan
 vihaṅ osah kinayuh lume lumiṅsir[20.6]
  
  vəkasan sira muṅgah iṅ rathâpnəd
 tan arī rañca pinaṅku de narendra
 rasiki vara kesarī tan imba
 araras tansah apavvahan gatinya[20.7]
  
  ndan ikaṅ vara bhṛtya karva kāri
 aṅənəs yatnan umampir iṅ svamitra
 apan adbhuta lampah iṅ rathâdrəs
 ri haturnyan kinənan prayoga siddhi[20.8]
  
  lalu lampahira kṣanārdha luṅha
 sapəṭik ta pva siran təkêh doh
 tucapən gati saṅ karîṅ kaḍatvan
 vihikan riṅ vəkasan ri nora devī[20.9]
  
  ya matannya paḍânaṅis vimoha
 vijah ākrək tumulī marê narendra
 avarah ri layatniraṅ suputrī
 sira saṅ nātha vavaṅ rapuh kaləsvan[20.10]
 
  tadanantara māri śokacitta
 ata liṅ krodha saparvatâgni muntab
 suməgut sira maṅgrəgut kabāṅan
 aṅunus khaḍga tumūta saṅ layat mūr[20.11]
  
  ri vijilnira riṅ ləbuh pragalbha
 aṅaḍaṅ vīra paḍa prayatna śīghra
 gumuruh rumahab humuṅ rumampak
 ləpas iṅ deśa təlas təkê vukirnya[20.12]
  
  ndan adoh juga saṅ layat katə̄mu
 apan atyanta gəlisnikaṅ rathâdrəs
 ləsu tan pabiṣā taṅ ānut aṅhel
 məhah osah viphalâvasāna māti[20.13]
  
  avivākṣita taṅ balânutūti
 paḍa puh jəṅnika tan vənaṅ lumampahv
 laku saṅ mahañaṅ yatêka varṇan
 lila-līlân ri huvusniran təkêṅ doh[20.14]
 
  mvaṅ ikaṅ daśadeśa mogha rāmya
 vruh anāmtāmi ləṅə̄ṅniran sarāga
 sakaton ta jugan paḍâmaṅun kuṅ
 alaləh lvir sukhalālanâmajaṅ lek[20.15]
  
  ri hiriṅ-hiriṅ iṅ vukir savahnya
 savayaṅ kayvan ikâkəlir himâvra
 akiduṅ surak iṅ kuvoṅ tan asrak
 asaluṇḍiṅ kətug iṅ taluktak iṅ groṅ[20.16]
  
  karəṅə̄ drəs i guntu-gunturanya
 gumuruṅguṅ hiniḍəp-hiḍəp bañolnya
 ṅakuḍuṅ viyuṅanya tan parāryan
 pva kapūhan kari rī kunaṅ-kunaṅnya[20.17]
  
  lalu meh rahinâva sə̄ṅniṅ arka
 naranāthâhyun umampirêṅ vanâdri
 ri ḍataṅnira rāmya tan hanêvəlj
 purih iṅ śakti vənaṅ sakāma-kāma[20.18]
  
  canto 21: 
  eñjiṅ lampahirâmarājaya laləh riṅ acala katəkan dinonira
 byaktâvvat kalaṅə̄n paḍâvətu ləṅəṅ mvaṅ aṅin amava gandhaniṅ səkar
 təkvan kārtikapuṣpavarṣa mara paṅdyus iṅ amanavasâsinaṅ rurū
 rāmyâlot svaraniṅ kuvoṅ sajayamaṅgala pinarəṅan iṅ madhubrata[21.1]
  
  laṅguk rāmyanikaṅ vukir tumarukôlah-ulahan iṅ aṅanti riṅ puri
 empən piṇḍa payuṅ mayūra katapaṅnya riṅahaban i kəmbaṅ iṅ gaduṅ
 kuṅkaṅnyân muni riṅ juraṅ saha manuk saragi kadi karəṅvan iṅ curiṅ
 lvahnyâṅambəkakən pənəd samanah iṅ hinaləpakən i kālaniṅ bañu[21.2]
  
  ṅkānê lambuṅ ikaṅ vukir paṅalusaṅ pinagər i paraṅanya lor kidul
 pantinyârja bukur kaduṅhus aṅuṅaṅ juraṅ adaləm arəs prəduṅ sumoṅ
 aśrī mukṣa kinūsa-kūsaṅ i kukus-kukus i sira-siratniṅ er tali
 aṅhiṅ nitya katon panambay i kaloṅ sakəḍap-əḍap aṅuntuli tavaṅ[21.3]
  
  kapvâkūṅ alavas kunaṅ sahananiṅ vukir i ḍataṅ i saṅ nareśvara
 maṅke prāptanirâhañaṅ ləvu giraṅ hikin asuhu-suhun pucaṅ-pucaṅ
 punty ālasnya sumaṅgrahâṅgəlarakən kramani laṅən ikê tvas iṅ maṅə̄
 lvīrā yan panamuy-namuynya kalaṅə̄n parara-rarab i sāriniṅ səkar[21.4]
  
  syuh mar tvas naranātha mūrchita təkâtutur i gati narendraputrikā
 rārī deni manis-manisni liriṅ iṅ kidaṅ aṅuṅaṅ aliṇḍuṅan tahən
 maṅka syah vilajanyan aṅlahaṅa kāma sama sari sirā pujin harəṅ
 ṅhiṅ mrak vruh ri hajəṅ huməṅgəp umiṅe ndan i hati makire larā hati[21.5]
  
  ṅkān pojar haji sādarâñulu-ñuluh ruməbu-rəbu manah nṛpātmaja
 antən tiṅhali rāmya-rāmyani patiṅkah i kaləṅəṅan iṅ vanāntara
 ndan byaktəki manirva-nirva ri hayunta tumuladi hayunta kāyva ya
 vruh yan rūmta jayêṅ laṅə̄ saphala gurvaniṅ amaṅuna biñcaṅ iṅ hati[21.6]
  
  ndan honyaṅ maṅunaṅ kakiṅkiṅan aṅel tumiru-tiru ləməsnikaṅ gəluṅ
 mimbā minta lanā rəṅunta pahitan lali tumulad i kiñcaṅ iṅ halis
 niśtejā luru sinvam iṅ kayu sənə̄ tan atutur i mirah tikuṅ laṭi
 aṅhiṅ handul anorakən gisi-gisinta rari pujin arūm arājasa[21.7]
  
  anten riṅ kapanaṅ laṅə̄ vənaṅa taṇḍiṅakəna ri kitan vinarṇana
 vyarthaṅ Kārtikamasa len pasisi parvata siriṅakənê kitan ləṅə̄ṅ
 kavy aṅgəṅ kalaṅən rikaṅ tadadi muktya mituruna kitêṅ pralāpita
 ṅvaṅ tapvan vruh amarṇa gīta kakavin dumadak aṅiḍaḍap karas tanah[21.8]
  
  nāhan liṅnira pet asih nəhər aṅolakən aṅarəki sāhajā miṅe
 saṅ sinvī lagi heva tan tuhu-tuhun rəṅu-rəṅunira rāgakāraṇā
 pan deniṅ kararan dumadyakən iraṅnira tan ari vihaṅ cinumbana
 ndan maṅkin pinakāntyaniṅ sukha ri harṣa haji makin apet karāsikan[21.9]
  
  canto 22: 
  eṅgal sirân kalivat iṅ vukir aṅrarah rūm
 deniṅ drəs iṅ ratha mapêkin amoghasiddhi
 śīghran turun sira təkên təpiniṅ samudra
 rāmyâgunuṅ-gunuṅ ahaṇḍap atiṇḍu-tiṇḍu[22.1]
  
  vvantən pradeśa kaluvuk ri ləbak-ləbaknya
 duṅhusnya ṅūni kahanan patapan kasimpar
 ṅkā śabdaniṅ palu dalañcaṅ anuṅga-nuṅgal
 aṅlaṅvaniṅ kidaṅ amaṅsul iḃ uṇḍun-uṇḍun[22.2]
  
  sarvâlaṅə̄ linihatan ri təgal-təgalnya
 nāṅ megha məṇḍuṅ aṅasut bañuniṅ samudra
 səṅsəṅniṅ arka sumənə̄ nuju sinvam iṅ jriṅ
 lvir gātraniṅ jənu tatur hana riṅ təkâsih[22.3]
  
  prāptā riris-riris alit sumaput limutnya
 oyut mahâṅəmuki kayvan arūm akəmbaṅ
 sinvamnikaṅ avay-avuy kadi duhkha tībra
 lvīr aṅrəṅih-rəṅih alon bhramaranya moni[22.4]
  
  ndah prāpta riṅ jaladhi lampah iraṅ narendra
 bhrāntâlaṅə̄ ri hati posik i tampuh iṅ ryak
 tovin sirâsuvay aṅel təkap iṅ rathâdrəs
 nā marmaniṅ tumurun aṅlih arārya-rāryan[22.5]
  
  canto 23: 
  ana paraṅ aṅuṅaṅ groṅ rāmyâsoṅ səkar asana
 bañunika mətu saṅkêṅ duṅhusnyânəḍuni karaṅ
 lagi hinaras i tampuhniṅ ryak kady aṅuyut-uyut
 irika siran aliṅgih līlâniṅhali jaladhi[23.1]
  
  lali lihatira deniṅ nūsâdoh ləṅit alaṅə̄ 
 sinalah-asan i sākniṅ saṅhub sīrṇa kapavanan
 asəpi kari luməṅhe paṇḍany6akusa-kasikan
 hrəbuk i puḍak ikâvrā pandāpâkəḍa-keḍalan[23.2]
 
  laṅit asəmu kuməṇḍəṅ riṅ lor rāmya kadi kəlir
 riṅina-riṅa vayaṅ vvaṅ meghanyâṅaraṅ aṅadəg
 hala-hala paṅavatniṅ kuntul mə̄r aṅəḍap-əḍap
 pinasurakakən i ryak lāvan gəntər asahuran[23.3]
  
  karaṅ aniru rəkahniṅ mātaṅgâḍapur asitu
 paṅadəg i tulalaynyâmətvakən bañu sumavur
 laləh i tuvuh i paṇḍanyâsraṅ sārathi maṅivə
 atur amərəga lagy āṅaṅkus riṅ puḍak aluṅid[23.4]
  
  huraṅ aṅənəs i rəṅkā-rəṅkāniṅ karaṅ alaṅə̄ 
 lumiguṅ ahaliṅan kraṅ riṅ lyaṅ mvaṅ susuh asusun
 avədi dudutən i ryak ṅganyân pamrih aṅidudu
 vəkasan agigu deniṅ kuntul crol aṅiṅətakən[23.5]
 
  amayaṅ anəṅah osvan mvaṅ rovaṅnya vija-vijah
 parahunika tan andəl molah deniṅ alun agəṅ
 lvir akuda-kuda muṅgah miṅsor iṅ ryak avalikan
 lagi katavəṅan umbak śīghrā muntab aṅililan[23.6]
  
  banava kajahat iṅ lod vvaṅnyâkrakkasurak avū
 svaṅ amarəbut i tuṇḍan vyarthā tan hana matuluṅ
 ṇḍapuhavaṅ anavak hyaṅ tan vriṅ dāya kasih-arəp
 agaravalan amūjā tan śobhânaṅisi tavaṅ[23.7]
  
  sakalihatan ade kūṅ ləṅləṅ lə̄ṅit iṅ udadhi
 tuhu yan iki huripniṅ bhrāntâṅambəki kalaṅen
 irika tiki suputrī mūrchā tan vənaṅ aṅucap
 gatinira satulis mās tan polah pijər alaṅə̄[23.8]
  
  gəluṅira lukar avrā lvir meghâhudan asana
 anuduhakən unaṅ śrī kṛṣṇâlūṅ raga turida
 lumalay i lukar iṅ ken līlârambata ri susu
 alis ira tikəl apyas deniṅ kiṅkiṅ aṅalayan[23.9]
  
  canto 24: 
  səḍəṅ alaṅə̄ narendraduhitâjəṅər sira pinaṅku de narapati
 maməvəh ikaṅ raras tvas atəmah rimaṅ-rimaṅ i citta tan palipuran
 amuvuhi de narāryan aṅucap ləṅəṅ-ləṅən i rāmyaniṅ jalanidhi
 vətuni vuvusnirâmanis avāśa dadya gula yan vənaṅ kəcapana[24.1]
  
  rari vəkas iṅ vəkas takari rāmyaniṅ pasisi śūnya pāməṅ-aməṅan
 lihatana taṅ ryak osik amaṅun himâṅdani rərəb sumār avur-avur
 pater akətər linūdan i gərəhniṅ ampuhan ahaṅśa-haṅśa sumahur
 karaṅ anəṅah kadi vvaṅ asibū hanan katavəṅan tarəṅga tan avas[24.2]
  
  tuhu takarin lanā para-parān iṅ aṅləṅəṅ amarṇa-marṇa kalaṅən
 iki kahanan kavi hanan acihnaniṅ vahu tiniṅgal iṅ kavivara
 nda hananikiṅ puḍak tinulisan ṭikā kasiharəpnya tan kahuniṅan
 kadi-kadi sāmi tâṅliṅa giraṅ ri duhkhaniki kāri ṅūni karikā[24.3]
  
  səmi tinatātināvlu malayā mrakākaraṅ anuṅku-nuṅkuli pasir
 kahanan ikin maṅə̄ jənək aturva-turvan iki ṅūnin aṅliga-liga
 paṅavihikan kikir-kikiran iṅ tanah rumarab iṅ śilā śumayana
 aṅavara reka-rekan arəṇik smarâraras amaṅkvakən ratih arūm[24.4]
  
  lihata muvah parabnya manuluh samar karuruban jriṅ oləm aluñut
 arames avor virāga lagi tan tulus kasarakat lavan səkar urā
 kakavin ikânəlat rasa vilāpaniṅ salah-asâkṣaranya cacahan
 niyatanikâjarê krainanikin parêṅ pasisi rəṅvakən hara rari[24.5]
  
  canto 25: 
  dyah vruhkun tan atə̄na masku ri gatiṅku kava turuṅ anəmvakən laṅə̄
 bhrāntâkūṅ ri manista piṇḍā curiga hyaṅ atanu manacah tvas iṅ rimaṅ
 nistanyan ləvunīnikiṅ lara lulut rinasan apuputâlabuh pasir
 ndan svargā pəjahâsiluṅluṅa rirista maran umulih iṅ smarālaya[25.1]
  
  canto 26: 
    rari tiṅhaliki kakavinya lalu kasih-arəpnya tan sipi
 kavi kāsyasih mahañutan laranikin alulut kinelikan
 niyatâku maṅkana muvah yan apagəha rirista ri ṅhulun
 riṅ apâku tan pəjaha ləṅləṅ alaranan i śaktiniṅ smara[26.1]
  
  ya mataṅnya masku pituhun pituturan i kakanta rəṅvakən
 divasa pvaṅ elik anukir dahat analah-asan kinolakən
 arəsəh tvas i ṅvaṅ i vihaṅta bari-bari calañ cinumbana
 lalu tan hanêki təvas i ṅhulun asaṅu patī musir kita[26.2]
  
  na vuvusnirâraras amakpak aṅisapu vaśân paveh səpah
 aparan kunaṅ paṅupamā ri saṅ ahayu səḍəṅnirênamər
 avanəh tamâṅucapa pādapa humahulatāvaran səkar
 saliraṅ miṅe kinayuh iṅ gaduṅ ilayira riṅ samaṅkana[26.3]
  
  lalu meh ikaṅ ravi kucəm hyaṅ aruṇa lalitâṅayat sənə
 sahajan katon tuməḍun iṅ jaladhi lumarap aṅhulap-hulap
 lvir ajagjag eñjuh aharəp vihikana ri daləmnikaṅ tasik
 hana mātra tejanira kāri sataṅan aṅave samar-samar[26.4]
 
  ri surupniṅ arka kari tistis (s)ənə ri pakatonan iṅ jagat
 avədiṅ pətəṅ karika marmanikin asəpi piṇḍa kāsrəpan
 səkar iṅ saroja paḍa yatna kumucup akəkəs-kəkəs hrəbuk
 bhramarâṅhinəp kahinəban kajənəkan aturū lavan priya[26.5]
  
  jaladhâhirən midər alaṅlaṅ aṅuhuh amirəṅvakən pater
 anahaji hanā bhaya məne ta kunaṅ ikin anaṅya-naṅyakən
 irikā sāmantara mətuṅ vulan avali ta yâṅrarah pətəṅ
 kadi tâgiraṅ hənəṅ ikā taḍah-asih i suvenikânaṅis[26.6]
  
  naranātha tan kəjəb ataṅhi sakuləm adamar-damar vulan
 alaṅə̄ sirâṅrərəb anuṅkuli jaladhi ri duṅhus iṅ karaṅ
 səminiṅ aśoka tinatār iriṅ asana hatəb gaḍuṅ mure
 ahuləs himânipis aṅarvani turida lavan suputrikā[26.7]
 
  paharasnirâlaləh apan vinaraṅira bhaṭāra manmatha
 lagi tan kənêṅ mrəm inuyûyuni kətər i gərəhniṅ ampuhan
 yan atis dine haṅət i sə̄bni sira-sirat i posik iṅ bañu
 hana mandamāruta sumar lagi mirir i səḍaṅnirâhuyan[26.8]
  
  avivākṣitan mara papaṅgihira tan ucapən samaṅkana
 hana rəsnikaṅ tvas anahā ri ḍatəṅa saṅ asəṅhitê sira
 ləṅəṅ iṅ kuləm juga hinerakən i sira hiḍəp linaṅvakən
 tuvi meh ikaṅ rahina saṅśaya luməpas ikaṅ niśākara[26.9]
  
  canto 27: 
  saṅṣiptā vəṅi rahinâva sə̄ṅniṅ arka
 ndâdandan ta sira lumakva sampun arpat
 muṅgah riṅ ratha saha sārathi prayatna
 maṅkat bāyusama visāta śīghra luṅha[27.1]
  
  tan tolih ri ləṅəṅ ikaṅ pasir katiṅgal
 harṣâśoka tahən ikâṅave lumutnya
 rīra ryaknyan asəpi kasrəpan hənīnya
 vuṅkalnyâṅaraṅ alaṅə̄ lumuh bañunya[27.2]
  
  gəntərnyânaṅis apəpə̄ ləyəp svaranya
 saṅhubnyânapihan asah sakə təṅahnya
 mīnanyâṅlihan asisik-sisik tumuṅkul
 hīṅanyâbəsur alarā marâmakan ya[27.3]
  
  tan varṇan suvayira riṅ ha van byātītan
 meh prāptêṅ nagara rikā siran parāryan
 sakveh saṅ yadukula garjitārṣa nuṅsuṅ
 mvaṅ ceṭī śata paricārikā sakêṅ iro[27.4]
  
  mantən ṅelnira sakarəṅ muvah lumampah
 prāptêṅ rājya rika narendra lakva-lakvan
 təkvan meh sumurupa somya saṅ hyaṅ arka
 rəm-rəm rāmya saha riris-riris tan adrəs[27.5]
 
  devīn lālana tumurun ruhun vinarṇa
 muṅgv iṅ ḍampa ləṅəṅ apaṅharəp garantuṅ
 lāvan taṅ curiṅ atatānikâlvih
 yapvan tan hana kuməmit chayā suputrī[27.6]
  
  yapvan saṅ kili sira tâparək ri devī
 ācārī sira ri harəp lavan karaṇḍan
 vvantən lampuran aṅiduṅ ləṅəṅ svaranya
 gəṇḍiṅ strī təpakan anūti kaṅsya-kaṅsyan[27.7]
 
  līlâpavvaṅan iki kesarī tan imba
 seriṅ lāvan ikaṅ aṅimbaṅī saṅ adyah
 sakvehniṅ śata paricārikā ri vuntat
 senənyâməkasi lulut lavan lariṅya[27.8]
  
  strīniṅ taṇḍa saṅ aṅiriṅ tiniṅkah arpat
 śobhā riṅ śakaṭa riṅəṅga riṅ tulis mas
 tan sāmanya vulat apan huvus rinakṣan
 aṅhiṅ strī vagəd aṅuṅaṅ vijah maniñjo[27.9]
  
  ndan saṅ nātha pinajəṅan haneṅ gajəṅdra
 siṅgih pāvakira bhaṭāra padmanābha
 saṅ taṇḍâṅiriṅi sirâtidarśanīya
 sākṣāt apsara parisāra devasaṅghya[27.10]
  
  osik kopək asaləsək tikāṅ anonton
 kapvâhyun mulata silih pəḍək silih hol
 len taṅ lāgi kapipitan mrəbəs matanya
 ṅhiṅ ləṅhuy vənaṅ anəlaləyə̄ sirâhnya[27.11]
  
  taṅheh yan carita hulahnya tan vivākṣan
 prāptaṅ rātri təka sirêṅ daləm kaḍatvan
 maṅkin rāmya muvah ikaṅ purī pənuh vvaṅ
 deniṅ kvehniṅ aṅiriṅîka len manuṅsuṅ[27.12]
  
  tvas devī putus alək onəṅ iṅ svaveśma
 mamrat duhkhaniran adoh marāma-reṇa
 maṅkêpū r inadəh i rāmyaniṅ kaḍatvan
 sarvâṅde sukha sakaton paḍâmaṅun kuṅ[27.13]
  
  riṅ ratnāgṛha vinaṅun ya balya marpat
 ndā nāhan dunuṅanirârya yan parāryan
 sakvehniṅ varaparicārikā tan imba
 marmā tan hana ratu tan viśeṣaputrī[27.14]
  
  ṅkān rāmyâmaṅan aṅinum sirêṅ kamantyan
 prāptâganti taḍahirâdbutâdvitīya
 kvehniṅ ṣaḍrasa saha phāla rāmanīya
 svecchâmukti sahananiṅ vatək vvaṅ iṅ jro[27.15]
  
  byātītan savəṅi siran sukhâṅinum tvak
 rāgā deni kəñar i tejaniṅ śaśāṅka
 sītârūm karaṇani tan haripnirâṅras
 tan vruh yan rahina jənək marāmya-rāmyan[27.16]
 
  canto 28: 
  taṅheh narendra harimūrti yadin vivākṣan
 śrī kāravīra huniṅan kari śokacitta
 gəṅ krodha tan lipura səṅhitirêrikaṅ crol
 yan sāhasâməgati tambaṅ i cedirāja[28.1]
  
  və̄ṅin kacidra para pūrvanirâtiduhkha
 krūrâṅhruk aṅrarah anūt saha vīrasaṅghya
 ndātan vənaṅ ləpas aṅel aṅusir rathâdrəs
 nā marmaniṅ maluy adandan amet upāya[28.2]
  
  sakvehnikaṅ bala samūha marək sənaddha
 mvaṅ saṅ vatək ratu kabeh mapupul mahəmhəm
 kapvâtiśūra vani riṅ samarêki lāgi
 vvilniṅ vvil atvaṅa takut ri sirêṅ raṇāṅga[28.3]
  
  lvirniṅ ləvih pinakapuṅgava śaktimanta
 vindânuvinda bhagadatta b śālya
 bhūriśravâhuka jayadratha dantacakra
 sākṣāt sira təkaniṅ antaka katvaṅ iṅ hyaṅ[28.4]
 
  saṅ len sakê sira yayan paḍa ṡakti rodra
 mevvīvu sā ratu viśeṣa huvus kṛtārtha
 mvaṅ kapva sāyudha lavan balamantri mukhya
 sār sə̄k pənuh kuda limanya təkêṅ rathanya[28.5]
  
  kvehniṅ samaṅkana yayan katəkan takut rəs
 yan kṛṣṇa donən apan adbhuta riṅ kaśaktin
 nāhan mataṅnya paḍa yatna lanâviveka
 lvir tuhva-tuhva vihikan riṅ upāyasandhi[28.6]
  
  liṅnyâmuvus prabhu mapêkiṅ upāya yogya
 dentâmraṅâməjahanaṅ vasudevaputra
 yan vūkən iṅ pabharatan riṅ apan kasiddha
 praṅnyâkral aṅləvihi śakti bhaṭāra rudra[28.7]
  
  ṅhiṅ cidraniṅ kira-kirê vəṅi kenakanya
 tāsən parānan avukən təvəkən dug amrəm
 yadyastu naṅgulana hapraṅa hayva mundur
 lud pəṅhakən təpət i hayva vineh adāna[28.8]
  
  liṅnyâvaneh yayan ikâsmu nayanta nātha
 yan yogyanêkin upayanta ri menakanya
 ndan karvananya palarən praṅa yârəbut strī
 sundôpasunda tuladən kapəjahnya ṅūni[28.9]
  
  akveh vuvusnya parihāranikî takutnya
 saṅ dantacakra vəkasan sumahur kabāṅan
 dhik hah kayogyan i vuvusta kabeh tan eraṅ
 sakṣatriyâlah atakut ri paḍanya janma[28.10]
  
  ndī daitya yakṣa mapagâku yan iṅ raṇāṅga
 mon sevu sārvuda marampaka śaktya-śaktya
 tan dady avədya yadin embuha lakṣa koṭi
 kāhinya kṛṣṇa baladeva kaniṣṭhacūtta[28.11]
  
  mvaṅ kveh tatan hana vənaṅ vinilaṅ pənuh sə̄k
 ndy ānuṅ kasaṅśaya ləkas juga tâṅkatanya
 nā liṅnirâtri gumuruh para vīrayodha
 aṅhayvanī vacananīka sa dantacakra[28.12]
  
  canto 29: 
  tatkālanyan vijah avurahan saṅ vatək śūrasaṅghya
 enak tâmbək narapati jarāsandha tâṅguh saharṣa
 ndan yatnâmet kira-kira siran paṅhrək ohut lumakva
 āpan prāyâhala siṅ ulahânan pataṅgvan upāya[29.1]
  
  o o sakveh narapati vatək śūra rota pravīra
 herən vvantən kira-kira palar moliha ndan vivākṣan
 tiṅkahniṅ pāṇḍava lapana saṅ kṛṣṇa tuṅgal gatinya
 tiñjo tâmbəknya kavihikanan śatru yan pakṣapāta[29.2]
  
  nā hetunyan pinaṅən alapən pintakāsih manahnya
 ndān ambəkniṅ katanayu katon kevalânūti yukti
 yan maṅgā bhoga saphala maran tān arovaṅ musuhta
 astām yadyan vihaṅanira śīghrâṅdanī kṛṣṇa matya[29.3]
  
  nāhan liṅ sah narapati jarāsandha sampun hinayvan
 tan dvâkon dūta sira ḍatəṅêṅ pāṇḍavâveha reka
 saṅ mantrī keśika saṅ inutus mvaṅ sirā citrasena
 ndânuṅgaṅ rih ratha tan ucapən riṅ havan śīghra luṅha[29.4]
  
  ndan vadvā kṛṣṇa vihikan ikaṅ dūta ṅūnin lumampah
 yekân lagy āṅiṅətakən ulah məṅgəp iky āpisādhu
 maṅgəh denyâvaraha ri tuhanyâvivakṣan gatinya
 saṅ dūta rvaṅ siki saṅ aminaṅ pāṇḍavâtêki varṇan[29.5]
  
  prāptêndraprastha lakunika tan dva təkā riṅ svakārya
 eñjiṅ rakvân humatur umusap jə̄ṅniraṅ pāṇḍuputra
 mvaṅ mājar torasi yan inutus de jarāsandharāja
 rekâpnəd cihna vinəḍarakənyā tumuntən ginaṅsal[29.6]
  
  pan gə̄ṅ kārya pravacana jarāsandhanātha pravīra
 prāptâṅdadyakəna kavijayan pāṇḍuputrên raṇāṅga
 sambandhan kṛṣṇa valat aṅalap strī maparṇah ri cedya
 ndy ânuṅ yogyânahur i panasaṅ nātha tan kenakanya[29.7]
  
  nāhan liṅniṅ tulis irika kəmbə̄ṅ i luh dharmaputra
 mūrchā kepvan ri palaku sasih saṅ Jarāsandharāja
 apan kṛṣṇa pva sanak amisaṅ denirâpiṇḍa jīva
 ndin tan glānāṅ inutus alagâmatyanê vvaṅ sanaknya[29.8]
  
  ndan rakvā tan paṅubhayana sampun sira prārtha riṅ rāt
 pan tan dadyâtulaka riṅ amintāśrayâpinta kāsih
 ndan maṅken kṛṣṇa hilaṅakənan duṣṭa nīcâṅalap strī
 tan madvan daṇḍâviṣaya tuhun sih sirâṅde viraṅrvaṅ[29.9]
  
  ṅkân yatnânambuṅi vacana saṅ citrasenânadah sih
 sājñā śrī bhūpati ikī lin jarāsandharāja
 kinkinən rakva tulusani pirakṣa saṅ nātha riṅ rāt
 an śikṣan kevala pəjahanaṅ duṣṭakarmapracāra[29.10]
 
  canto 30: 
  nā liṅniraṅ dūta mapinta kāsih
 śrī dharmaputrâṅubhaye kamantyan
 om vruh ṅhulun riṅ kapana pramāda
 ndan hantusantê sakahīnan i ṅvaṅ[30.1]
  
  nāhan sahur saṅ prabhu dharmaputra
 ṅkân krodha saṅ bhīma vuvusnirâsrak
 dhik hāh aḍah duṣṭa tikā manahta
 maṅgâpraṅâmatyana vandhavanya[30.2]
  
  siṅsaṅ vruh iṅ śāstra kuraṅ viveka
 durnīti maṅgā dinudut riṅ ambək
 byātīta maṅkênuguṅan lvir edan
 bhoṅgan kitênastutiniṅ musuh crol[30.3]
  
  ton taṅ jarāsandha kaṭuṅkabuddhi
 məṅgəp lvir atvaṅ kadi tuhva sādhu
 ri jro hatiṅyân viṣa kālakūṭa
 ahyun ri kāpatya kabeh savarga[30.4]
  
  śatruṅku tapvan karavīranātha
 yogyanya donən maran paratra
 dūtanya maṅke duluranya matya
 āpan katon tan huripanya deṅku[30.5]
  
  nā liṅniran tandaṅ i citrasena
 pakṣâmrəp aṅgrəṅguta tan tahən tvas
 saṅ pārtha yatnâṅgəməṅin pataṅguh
 maṅka kakapa ləṅənta maṅke[30.6]
  
  ndī laṅghyana ṅvaṅ ri vuvus narendra
 mon yukti tan yukti taden vivākṣaa
 prih taṅgapâjñānira hayva mithya
 yadyan təkâmatyanikeṅ parāna[30.7]
  
  svargan paṅuṅsyâśraṇāniṅ apraṅ
 dah vidhyatêkī phalaniṅ kaśaktin
 maṅgəh prabhu ṅvaṅ pinakāśrayêṅ rāt
 don iṅ mavīryânuluṅêṅ kaduhkhan[30.8]
  
  yadyan rare mātuha nəmva duhkha
 prih rakṣa yan bhakti marânaḍah sih
 astam yadin pāṇḍavaputra tovi
 yan duṣṭa patyāna ta hayva tamban[30.9]
  
  hīṅanya yuktîki manah narendra
 ndā dharmaniṅ kṣatriya ta pva tūtən
 nā liṅ narāryârjuna sopapatti
 saṅ bhīma meraṅ misugal marêṅ doh[30.10]
  
  canto 31: 
  avicaritan vṛkodara tuvīraṅ apān vihaṅa
 purih iṅ amogha baṅkras avikalpa luput rinasan
 nṛpati yudhiṣṭhirâpagəh ujarnira tan vuruṅa
 lumarisa maṅkat eñjiṅ umareṅ karavīrapati[31.1]
  
  karaṇaniran pakon rumuhunaṅ hinutus muliha
 dhvajanira rakva cihna ḍatəṅêṅ karavīrapati
 ya vinava citrasena sukha mārga visāta gati
 sira kavəkas madandan asənaddha riṅ astraśara[31.2]
  
  lalu vəkasan saṅ uddhava ḍataṅ ri siraṅ nṛpati
 avarah i gə̄ṅ i duhkha harimūrti siran praṇata
 prabhu huniṅan paṅañjali patik haji sājña haji
 anaḍaha sevakā ri paṅutus vasudevasuta[31.3]
 
  gati karavīranātha yan apan sa dumona sira
 irika ta rakva mahyun amināṅa ri jəṅ nṛpati
 hulunira pun priyambada ḍataṅ mavarah ri sira
 yatika vinaspadākənira tan saka riṅ hiḍəpan[31.4]
  
  kunaṅ i səḍaṅ nikī tulusa kəddə təkâminaṅa
 təlas ubhayā ta saṅ prabhu tan adva siran layata
 anusupa riṅ vanasrama mariṅ śala rājyasabhā
 alah aləməh ri sāhana ri bhaktinirêṅ nṛpati[31.5]
  
  ndah ika tikâmaṅun prihati saṅśaya ri tvasira
 tan agigu donən iṅ ripu yadin hibəkaṅ bhuvana
 sira juga tan parovaṅa śumīrṇakənê palagan
 ndan i sihirê narendra tan animbaṅanêṅ palagan[31.6]
  
  nahan ika liṅ saṅ uddhava manəmbah i dharmasuta
 nṛpati yudhiṣṭhirêpu humənəṅ vəkasan masahur
 bapa vihikan ṅhulun ri vacananta təlas kahiḍəp
 kunaṅ iki pāpani ṅhulun agə̄ṅ riṅ apan lukata[31.7]
 
  hana punagiṅku ṅūni yan anəmvakənaṅ karatun
 tan atulakêṅ aminta śaraṇâmrih aminta tuluṅ
 yatika dumadyakən vipathaniṅ manah ardha kaduk
 vavaṅ ubhaya ṅhulun pininaṅ iṅ karavīrapati[31.8]
  
  kunaṅ apa tā kavədyakəna de vasudevasuta
 apan iki lobhani ṅhulun i sihnira nora vaneh
 sira marikī dumeh ṅhulun anəmvakənaṅ karatun
 tuhun avanəh sukhâku tuvi vāhya hiḍəpkv irika[31.9]
  
  hana tiki donku guhya paramārthasukhābhyudaya
 ṅhulun aharəp visāta mulihê harirājyasbhā
 sira mara vastu siṅgih avatāra bhaṭāra hari
 varayaṅirâta mārganiṅ amaṅgiha viṣṇupada[31.10]
  
  laku tavarah siran ya kinire mami kārya təmən
 tuhu-tuhu tan sakêṅ kuhaka rī kapanan vənaṅa
 niyata hatiṅku hayva ta sirâlara denya huvus
 tumuluya ta svadharmanira ri vvaṅ akārya hayu[31.11]
  
  nda nahan ujar yudhiṣṭhira saṅ uddhava maṅkin alək
 anaṅis anəmbah aṅhyaṅi nareśvara yan vuruṅa
 kunaṅ apa tan vənaṅ śabdanira nṛpati
 karaṇaniran mulih təhər asoṅ hənək iṅ hṛdaya[31.12]
 
  canto 32: 
  byātīta mata gati saṅ uddhavâvidita dharmatanaya caritan
 tan bhinna sama siran umaṅkat eñjiṅ ahavan ratha kanakamaya
 bhīmârjuna nakula təkê saṅ ārya sahadeva maṅiriṅi sira
 sə̄k sañjata saha bala kośa vāhana pənuh pracalita gumuruh[32.1]
  
  tan varṇanən ulahira riṅ havan mvaṅ i lavasnira pira ta kunaṅ
 ndah prāpta sira ri karavīrarājya hana dūta rumuhun avarah
 ṅkân garjita narapati cūtajanma ləvu harṣanira kapalayu
 marmâgiraṅ asəgəh anuṅsuṅâguyu haṅañjali siran avuvus[32.2]
  
  ḍuh bhāgya kadi kahudanan varāmṛta mara ṅhulun i təka haji
 sākṣāt hulan umətu sakêṅ mahodadhi kitânuluhi kapətəṅan
 ṅūnin kucup akucəm alə̄k tvas i ṅhulun apiṇḍa kumudasalaga
 maṅkin sinəkarakən i sih nareśvara marâvəlas iṅ aśaraṇa[32.3]
  
  nāhən ṅhulun alavas ayoga nityasa maṅarcaṇa rahina vəṅi
 aṅgən japa tapa ta bhaṭāra dharma sinamādhi kinatuturakən
 maṅke pva phalanika hanâvamāna kita rākṣaka ḍatəṅ atuluṅ
 byaktâradina juga ya śatruni ṅvaṅ i hananta pinakaśaraṇa[32.4]
  
  liṅ saṅ nṛpati sinahuran yudhiṣṭhira hade prabhu vacana haji
 ndin pāṇḍava rumuhurana prabhāva ri kitan tribhuvanavijaya
 hetunya ḍatəṅ i paminaṅ tatan ri vənaṅanya paṅalaha musuh
 nyāma ṅhulun ikihən apâṅrivəg-rivəganâməḍara kativasan[32.5]
  
  sarvôpaśama paṅucap iṅ paḍâdbhuta mahātiśaya guṇanira
 maṅgəh sakalajaya manah narendra karavīrapati kavigaran
 agyā ri tuluyanira maṅkat aṅluruga tovin alavas atihaṅ
 tan dvâṅatagi sahana saṅ vatək ratu madandana ga ja turaga[32.6]
  
  gəṇḍiṅ gubar aṅarahakən lumakva gumuruh saha surak aṅuhuh
 gor kumva sahana para vīra saṅgəpaṅ amuṣṭi curiga sagala
 təṅranya kuməlab avilət curiknya lumarap kakiricik apagut
 sākṣāt kəcap i liḍah iṅ antakan dug alapâhyun amaṅana musuh[32.7]
  
  maṅkat sira narapati kāravīra saha bhūṣaṇa kavaca rukuh
 muṅgv iṅ gajapati kadi parvâtaruhur arəṅga kanaka dumilah
 lumrânuluhi kilatiran sateja kadi bhāskara vahu sumənə̄
 agyâmubura musuh aṅandhakāra riṅ ayun havasana gəsəṅən[32.8]
  
  sakveh para ratu saha kośavāhana pənuh parəṅ aṅiriṅakən
 kapvâṅaku ri hilaṅaniṅ musuh ri təka pāṇḍava huvus amatih
 təkvan pva hanani śata koravīśvara surakṣanira narapati
 ṅūniṇ ḍatəṅa siran aṅadvakən ri vasudevatanaya pəjaha[32.9]
  
  śrī bhīṣmaka muvah aṅatag paḍāhi bala maṅkata huvus arəpat
 mvaṅ putranira saphala putra nāyaka ta de narapatiduhitā
 rukma ṅaranira subhaga pravīra tuhu siṅha tahu ta riṅ ayun
 maṅgəh paṅalah asura daitya dānava sira lagi mamati musuh[32.10]
  
  mvaṅ cedipati təlas udhāni māri kalaran ri raranira hilaṅ
 āṅambul aṅadəg abaṅun sirâṅusapi luh ləṅən inagagakən
 krūrâṅgətəm avaray anuṅgaṅ in ratha mataṅga vəlu muruṅut abaṅ
 vetniṅ gərəgətən aṅagəm lipuṅ kadi katon amupuha bhuvana[32.11]
  
  lvir guntur amalabar ikaṅ balâhili-hilī gumuruh avurahan
 hrikniṅ gaja ratha turagâsrak agyat anamar vatu sivak apagut
 tuṅgul kuməlab asəmu megha mumbul akilat vaja galah avilət
 ghurṇaṅ gubar atugur agənturan kadi gəlap ry avaṅ-avaṅ ataruṅ[32.12]
  
  bhraṣṭan vukir alas inidək sakambah arəmuk mələka kadi ləbu
 lumrā riṅ avaṅ-avaṅ aṅ andhakāra rumahab kadi ləbu sumaput
 tambis vulahun apəga tan panona daratan para ratu sabatək
 moghânəmu suluh i larapni bhūṣaṇanirâva kuməñar akilat[32.13]
  
  lvāniṅ təgal atus ivu yojanā tuvi hibək vvaṅ atətəl asəlur
 maṅgəh kasəsəkan apənuh vatək ratu padāti bala gaja ratha
 tan svaṅ vinuvus ivəh ikaṅ havan sukət alas gunuṅ ajuraṅ arəs
 maṅke pvan arəsik aratâgənət varəg inambah inidək inuli[32.14]
  
  ekārṇava kahiḍəpan iṅ balâṅibəki rāt suinarasah anasar
 mālun tuha raṅin apagut harusnya kəlab iṅ dhvaja mələk apupul
 mīnanya sipi-sipiṅ atap karaṅnya liman akrəp aharama curik
 nūsanya ratha piraṅ atus gubar paṅuhuh ampuhan ika gumuruh[32.15]
  
  ri sakṣaṇa hana ta hudan śavâdbhuta pupū hulu sumavur agal
 bhūtâṅigêl aṅalup ikaṅ śṛgāla vana vāyasa humuṅ ataruṅ
 ndā mukṣa tumuluy adulur gəlapnya makətug kṣititala gumivaṅ
 durmaṅgalani laku para pravīra bhayalakṣaṇa mara ya daṅu[32.16]
  
  śrī bhīṣmaka sira ta mahā sumāntva karavīrapati tan asarag
 ḍuh sājña haji mapa kunaṅ kalīṅan iri rāt vulat i dudu-dudu
 utpāta kadi mavarahê panəmva naranāthan ala yan alaga
 yogyâṅ upaśubha gavayən maraṅ haji tulus manəmu kavijayan[32.17]
  
  liṅ bhīṣmaka narapati cūtajanma gumujəṅ sumahur iman-iman
 do hayva pati vədi musuh paran kari vənaṅ mapagakəna kita
 tovin hana kurupati karṇa pāṇḍava sarakṣa pinakaśaraṇa
 mvaṅ ndin hana vani mulatê vatək ratu yadin hyaṅa niyata kavəs[32.18]
  
  mvaṅ tan hana kapalaṅ-alaṅ sirên bala padāti gaja ratha pənuh
 sār sə̄k səsək asəlur ikaṅ vvaṅ aṅrak aṅuhuh gumuruh asahuran
 asraṅ paḍa kavigaran aśrama-śrama mabherava səḍəṅ avərə̄
 agyâsraṅ araga-ragan asru tan pahavəran ya lurug agul-agul[32.19]
  
  len taṅ vija-vijah asivo-sivo kahaṅətən lalu ya dadi tukar
 daṇṣâprəp avur atəmahan praṅ enak apəluk silih-arug arukət
 taṅheh luvara paḍa tinimbaṅan mulati tan kakavaśa sinapih
 ājñā haji maṅuhutanêriya nda tucapən ta lumarisa huvus[32.20]
  
  nā liṅ narapati paḍa tan vihaṅ sahananiṅ bala təlas inatag
 gumrək kadi binuru lumampah asru humilī kadi ḍavuhan alab
 akveh pinalalu mati kedəkan sahananiṅ bala marəbut arəp
 gək ghor agaraba-garabag rubuh rəbah ikan sakaparan inidək[32.21]
 
  canto 33: 
  adavañ caritan kramani lakunira
 titir aṅhiṅəp iṅ havan apan arivəg
 vəkasan ḍatəṅ iṅ palaganira vavaṅ
 palapat-palapatnya təga-təgal adoh[33.1]
  
  hana deśa tuhun katəmu kasih-arəp
 jinarah riṅ uṣāna kari paravaśa 
 variṅinya paḍâtuva ləvas anana
 ri daləmnya sukət pətəṅ amuhara rəs[33.2]
  
  kuṭi śīla vihāra yaśa paḍa hilaṅ
 gupuranya rubuh caviri kahabalaṅ
 pratimâsəpi himpər alara sivuhən
 anaṅis bhramarâṅrəṅ amarəki kupu[33.3]
  
  ri təgalnya kapāla kaṭaśakahagal
 ri tamanya pətuṅ ḍukut avilət aket
 hana jaṅkrik aśabda ri vivaranika
 kadi māvara tiṅkah iṅ alap adaṅu[33.4]
  
  sakaton iki tāni janapada kabeh
 riṅ usāna pənuh baṇija paḍa sugih
 ndah alasnya vijuṅ juga lagi katəmu
 arumuh riya ləmbu pira-piraṅ ivu[33.5]
  
  sahulat karavīrapati salah-asa 
 panas iṅ hati tan kavaśa pinaḍəm
 ndatan adva murub galakira kumutug
 aharəp maləs aṅgəsəṅana panəpi[33.6]
  
  inatag ta samūha para ratu kabeh
 parəṅ aṅrurahaṅ təlas avuh-avunən
 lumurug ta sirâraga hi gaja ratha
 gumuluṅ tumitih saha bala gumuruh[33.7]
  
  ndatan amvas ikaṅ panəpi ginəsəṅan
 śata koṭi riṅampas inidək inuli
 kadi sāgara bahni matiki vəkasan
 daśadeśa katon paḍa makabaranaṅ[33.8]
  
  vvaṅ ikâvrəg ameta raṇa silih-idək
 jinarah tinavan hana sinəlaṅakən
 asiṅ aṅlaga śīrṇa riṅəbut inirup
 hana māti kagəm juga turuṅ inapa[33.9]
  
  canto 34: 
  ndā tatkālani saṅ vatək ratu jarāsandhā ḍataṅ sāhasa
 lvir vvaṅ parvata ghora ghūrṇita lanânūt śatru tulyalâsa 
 sāmantā juru sāna tut lari sira śrī kṛṣṇa norâṅhavər
 akveh māti lavan padātibala śīrṇâlyus təkêṅ vāhana[34.1]
  
  hetunyâsusupan hanâṅusi ri jəṅ kṛṣṇâlayū mūrchita
 byātīta kuləm iṅ havan təkap i dohniṅ pantarā durgama
 prāptêṅ dvāravatī kathañcana narendrâtī madānâsabhā
 astam vruh sira yan təkāna ruruhən deniṅ musuh sāhasa[34.2]
 
  ndah ṅkā tan pavarah satorasi təkā mopakṣamâṅhañjali
 sājñā śrī naranātha bhīṣmi hilaṅêkiṅ rājya bhasmīkṛta
 prāptaṅ śatru lumaṅkuṅ aṅhibəki rāt yatnā ta saṅ bhūpati
 sāmanta prabhu māti śīrṇa ṅuniveh taṅ mūr arəs katrəsan[34.3]
  
  vyarthâṅhera pulih patik haji tumaṅgul tampuh i pvaṅ ṅhulun
 ndah maṅkin lumurug sudhīra sumaput rodrâṅrəbut kātara
 bhraṣṭêkiṅ balaniṅ sahāya ta patik saṅ nātha tuvy āsakit
 deniṅ hrū ndan ikiṅ nimittani haṅuṅsi jəṅ narendra prabhu[34.4]
  
  nā liṅniṅ mavarah sagadgada manah saṅ vṛṣṇivīrâṅrəṅə̄
 akveh prāpta muvah tuhun mujarakən riṅ vvaṅ matakvan humuṅ
 yekân yatna nareśvarâgaravalan motus balâdandana
 abyūran gumuruh tikaṅ vvaṅ aṅuhuh kapvâṅrəgəp sañjata[34.5]
  
  maṅkat saṅ prabhu muṅgah iṅ ratha maṇik sahyârukuh kañcana
 məṅgəp sampun abhūṣaṇânihaṅakən cakrâhaləp bhīṣaṇa
 len taṅ śaṅkha si pāñcajanyan tinulup ghorâgərəh ghūrṇita
 aṅde garjita saṅ vatək ratu samaṅkâpan səsək riṅ musuh[34.6]
  
  yatna dāruki sārathînutusirân śīghrākənêkaṅ kuda
 ghor lampahnira len vatək ratu təkêṅ sāmanta mantrī pənuh
 təkvan śrī baladeva sampun arəpat sampūrṇa riṅ vāhana
 brahma viṣṇu maṅiṇḍarat juga siran tan sah sapakṣâdulur[34.7]
  
  ṅkā taṅ deśa təkêṅ juraṅ vukir alas hritniṅ girī durgama
 sār sə̄k vvaṅ lumurug jəmur sili tuhuk krūra krəp iṅ sañjata
 rug bhraṣṭaṅ kaparag bubak rubuh asiṅ kambah rəbah kakrəpuh
 deniṅ sāmaja len rathârurək arok ginrək lanâgənturan[34.8]
  
  byātītan suvay iṅ lumampah arivəg lagy âkuləm riṅ havan
 eñjiṅ śīghra ḍataṅ sirên pabharatan ton taṅ musuh sək pənuh
 lumrâvrā varagaṅnya mundur aṅusī pugrān aṅantîṅ vuri
 lvir meghâpupul aṅhəmū hudan agəntə̄r an huṅasty aṅuvuh[34.9]
  
  ṅkān pojar naranātha yatna tumañākən ry argaḍaniṅ musuh
 toh ṅke ṅke ta saṅ uddhava nda vulatîkiṅ śatru sə̄k adbhuta
 nyaṅ gvan saṅ ratu sūrasāra ra parapūniṅ karavīraprana
 mvaṅ tan byūha paran dananya vəkas iṅ durgrahya tan popama[34.10]
  
  liṅ saṅ nātha sināntva bāla sumahur tan saṅśaya saṅ prabhu
 ndā honyā kadi parvatâṅgəgər asə̄kniṅ vāhana mvaṅ ratha
 yekôṅgvan karavīranātha rasikī vastv agraniṅ kṣatriya
 sāmantârbuda koṭi lakṣa taṅ anakniṅ sañjatâgrâhulap[34.11]
  
  yapvan vetan ikaṅ katon kadi tasik rob ri krəp iṅ vāhana
 karṇa mvaṅ śata koraveśvara tiki lvir nūsa muṅgv iṅ təṅah
 sāmantanya lumaṅkuṅ aṅhibəki rāt kaṅkən ryak osik pənuh
 tanpandəl varagaṅnikâpraṅ i harəp ginrək lanā kombakan[34.12]
  
  nāṅ kulvan lvir alas patiṅhalan ikaṅ tuṅgul curiknyâvilət
 śrī dharmātmaja pāṇḍuputra kaharan siṅhanya muṅgv īrika
 akveh len sakahompul-umpul apupul sāmanta bhakty âjuru
 evəh yan kaparāna durgama sukət deniṅ krəp iṅ sañjata[34.13]
  
  tan tuṅgal ta patiṅkah iṅ gəlar adudva byūha kapvârəpat
 vetan bhīṣaṇa cakralakṣaṇa ṅaranyâdan ri duryodhana
 saṅ kulvan daruḍāvatāra tuvi saṅ parthâpagəh rakṣaka
 vetniṅ sə̄k bala kośa vāhana jarāsandhâgəlar kānana[34.14]
  
  ndah sampun tumihaṅ kabeh sama-samâhyun mapraṅ aṅrampaka
 yatnā tapva nareśvara masaji taṅ byūhânuṅā yogyana
 aṅhiṅ tan savaṅ ardhacandra gəlarən saṅ nātha muṅgvêṅ təṅah
 sāmanta prabhu tiṅkahən panihuṅê piṅgir maran tan kasep[34.15]
  
  canto 35: 
  maṅkana liṅ saṅ uddhava narendra yatna tumuluy madandana rəṇah
 mvaṅ yaduvaṅśa len sahana saṅ vatək ratu huvus matiṅkah apagəh
 byūhanirârdhacandra makateja sə̄n i larap iṅ varāstra niśita
 durgama sə̄k lumaṅkuṅ aṅavetan aṅləpasi kulvan amriha jagat[35.1]
  
  lvirnira saṅ mahāt ika ya riṅ kaśaktin adhikāra siṅhapuruṣa
 durmukha babhru vīpṛta Jayântakâṅgadhara citradharma subala
 tovi saṅ ugrasena vasudeva revataka bhojadeva sakala
 vvan matuvâpagəh pinakāpgəh iṅ naya vidagdha riṅ kira-kira[35.2]
  
  sampun areh samāntara ḍataṅ tikaṅ musuh arampak aṅrak aṅuhuh
 māta tumandan amaraṅ amurək marək sumaput aṅrəbut maṅurubut
 ṅkân pinapag tinaṅkəpakən iṅ ləkas paḍa silih-galah silih-arug
 gumrək avor mavantah asəlur jəmur silih-idək sapālah-alahan[35.3]
  
  gaṇḍi galah ḍaḍap viphala tan kahop kasəsəkan kasep kasələvəg
 aṅhiṅ ikaṅ duhuṅ viṣa sinuṅkəlitniṅ asikəp silih prəp apəluk
 maṅkin agənturan tikaṅ anəmpuh aṅgrəgut amuk paḍâṅaruk-aruk
 rodra silih-təvək silih-arug silih-cavuk utək silih-dudut usus[35.4]
  
  ndān asusuñ jugaṅ musuh atambəh aṅlurugi mogha maṅkin aməḍək
 mvaṅ ratu koṭi lakṣa sumahab maṅambuli paḍâṅhrək iṅ gaja ratha
 kātara sāhasâṅləpasakən varāstra śara sə̄k tibā kadi hudan
 avrəg avūt ikaṅ bala kaṅelan amrih apayuṅ raṅinyan alayu[35.5]
  
  tandva katūb rəbah kahala paṅharəp nṛpati kṛṣṇa śīrṇa kalulun
 ghora pulih ta saṅ subala len jayāntaka paḍâhavan ratha maṇik
 krūra lanâṅayat laras amāhi sāyaka nirantarânaravata
 saṅ nṛpa madra mālava susena somaka parəṅ pəjah təkapira[35.6]
  
  tovi saṅ ārya satyaki vikadru durmukha tumut sudhīra tumitih
 sək varayaṅnirânusuni kadbhutâṅgəsəṅi śatru tan patahənan
 bhraṣṭanikaṅ vatək ratu təkêṅ padāti bala hənti māti kasəsəb
 avrəg alah katampək agəlar śavanya saha tiṅgalan kakulikah[35.7]
  
  maṅkin anūt sirâṅivuṅ amūk paḍâmanahi tan paveh lumihata
 kepvan ikaṅ musuh kapəṅəṅan gupe haliliṅən kaṅelan alume
 deni ganasnikaṅ śaravarā hanūb kadi halisyus adrəs amusus
 śīrṇa rəmə̄k ikaṅ ratha katumpək iṅ kuda liman kajəinpa kavalik[35.8]
  
  canto 36: 
  luṅhā lampahnirâmūk saha bala lumurug lvir vah mamalabar
 alvaṅ taṅ śatru tulyâlas arəbah ananā vaṅke katihalaṅ
 sakveh śūrâna siṅhâlasa kahala hilaṅ pamrihnya kahilī
 kabvaṅ kombui katūb riṅ drəs i pamulakan iṅ hrū tan pahavəran[36.1]
  
  uṅgvan saṅ cedirājya pva katəkan irikan krodhâpulih amūk
 maṅsə̄ lāvan vatək śūra sumabut anabut dhīrânrəṅ anuruṅ
 enak taṅ praṅ silih tūb muvah arurək arok lvir guntur apagut
 kapvâlvaṅ sevu lakṣârvuda saka sakəḍap rodrân silih-iḍək[36.2]
  
  maṅkin muntap galak cedipati kapanasan mattâṅhruk aṅuhuh
 āy uy koṅ pāpa satyākiku vulati nihan hruṅkv iki tariman
 hāvānamvâmulih riṅ yamabhavana tikiṅ Kalāntakaśara
 dyaṅrok hāmah pəjah kiṅkalana vuvusirâhyâṅadvakən avū[36.3]
  
  tampuhniṅ hrū katuhvan tulakən aparəpək sep śīghra sumaput
 yekân lumpāt iraṅ satyaki kaparibhavan murchā kapətəṅan
 kāri syuh śīrṇa taṅ syandana kahala pəjah taṅ sārathi rəñuh
 astam saṅ durmukha mvaṅ subala kaparihan kārun karahatan[36.4]
  
  təkvan śrī kāravīrânusuni dinulur in sāmanta lumurug
 maṇṇəh mvaṅ koravâṅəmbuli gumuruh avū krūrâṅamah-amah
 sakveh saṅ śūra tan sah pva sinikəp arəmuk vaṅkenya sinəsəb
 avrəg taṅ peka sāmanya bubak asasaran ṅəs-ṅə̄sən alayu[36.5]
  
  tan dvâlah saṅ vatək vrṣṇi kahala kalulun lvir həntya kapusus
 trāsâpan sâpulih bhraṣṭa dinəmak inirup tan sāra riṅəbut
 kevran śrī kṛṣṇa rug byūhanira kasarakat pugran kakadavut
 tan vriṅ de kambulan kedəran inusak-asik ginrək ginurumu˙˜[36.6]
  
  tāṅehniṅ śatru yadyan hənəṅakəna hiḍəp saṅ nātha ri hati
 yekân maṅkat sira mvaṅ yadukula dinulurniṅ vīra gumuruh
 kəṇdaṅ gəṇḍiṅ gubar ghūrṇitatara tinabəh mvaṅ śaṅkha tinulup
 gək ghor grit kumva têkaṅ gaja ratha vinələg lampahnya lumurug[36.7]
  
  tan dvâsiṅ śatru māsə̄ hinaru-haranirêṅ divyāstra niśita
 tulyâpuyuṅ yugāntâṅgəsəṅi taliən akiṅ hrū saṅ narapati
 ndan ri kvehniṅ musuh maṅkin asusun asulam lvir megha sumaput
 śrī kṛṣṇâditya riṅ śakti sahaja kapəgan tan liṅ kakəmukan[36.8]
  
  hetunyan mṛtyusāmohana pinasaṅira hrū kadbhuta dahat
 sār sə̄k riṅ dik vidik bhraṣṭa paravaśa rəñuh taṅ śatru vəkasan
 rəp-rəp kumvat gunuṅ vaṅkay i gəgər aruhur lvah lunya humili
 vetniṅ drəsniṅ hudan rah ya ta karaṇanikân vah rahnya malabar[36.9]
  
  aṅhiṅ vvaṅ śakti tapvan mati tumuluṅ apan dhīrâmrih atahən
 ndan mūrchā keməṅan tan vruh i hulaha muṅə̄ṅ saṅsāra vulaṅun
 ndan səṅgah ratrikala bhuvana ri pənuh iṅ hrū saṅsaya dədət
 akveh taṅ praṅ lavan rovaṅ asikəp apəluk rodrâṅavag amūk[36.10]
  
  sumyuk têkaṅ tasik rah gumuruh avalikan ryaknyâṅipak-ipak
 tambəhniṅ vighnaniṅ vīra maharəp ayaśâmūk māti kasələk
 aṅhiṅ taṅ vruh marapvan malaga makavəlah khaḍganya mahurip
 məntas rikāṅ gunuṅ vaṅkay irika rasikâhyūn apraṅa muvah[36.11]
  
  ndan vyarthâmbəknya dhīrâharəp amaləsanâṅbhraṣṭakəna musuh
 kahrət kasrək ri sə̄kniṅ śaravara sumaput ry āvaknya tumanəm
 saṅsārâṅuṅgut-uṅgut ndatan ari suməgut sāmā pati-purug
 lagy āṅohan ri paṅhruknya marəṅi hilaṅ iṅ prāṇâsrət i gulu[36.12]
  
  krodhâmbək saṅ jarāsandha tuvi kaləvihan vīryâpratihata
 həntyā sāmanta mantrī saha balakapalôsak nora mapulih
 aṅhiṅ saṅ nātha kary añjəlag anakisakən hrū maṅkin avuvuh
 rəmpak taṅ vāhana syuh saha kavaca rukuh ṅhiṅ jīva kavəkas[36.13]
  
  hetunyan bāyusaṅhāra pamapagira riṅ hrū kṛṣṇa vəkasan
 vāgyutpāta prahārâdbhuta kumusuh anūb sarvāstra gumuruh
 tan dvân têkīn rəmuk syuh śara śayan apagut tampuhnya kavaluy
 rəp tap byar ndâmasaṅ deśa paḍa kavulatan rehniṅ raṇasabhā[36.14]
  
  kālanyan ton sahabniṅ musuh aṅidəri sə̄k rodrâmarəpəki
 yekân tandaṅnirâmūk təhər amava gadā maṅdik manudiṅi
 ekoṅ gopāla paṅher nda tarima phalamun sampe ry aku huvus
 ndā honyêkiṅ gadā yâṅilaṅakəna huripmv âlampu juga ko[36.15]
  
  nā liṅ śrī kāravīrâṅgətəm anəbahakən daṇḍāyudhanira
 rug bəntar taṅ musuh bhraṣṭa saka pituṅ atus kombui kahabalaṅ
 təkvan saṅ Koravâṅlūd vijah amanahakən divyāstra sumavur
 hənti syuh taṅ vatək vrṣṇi yadukula rapuh tan sāra pinupuh[36.16]
  
  maṅkin saṅ cūtajanmâṅgrəgut anamah-amah nirbhīta lumurug
 təkvan tan matya rakvêki sira ri hananiṅ daṇḍāstra ri taṅan
 hetu śrī kṛṣṇa mundur kadi milu malayū ndan bañcaṇamaya
 lvir tan vriṅ deya kepvan sira binuru tinūt meh-meh kavənaṅa[36.17]
  
  śrāntâmbək saṅ jarāsandha raga-ragan ikaṅ buddhy ardha capala
 krodhâṅduk riṅ gadā ghor seḍaṅ aṅavah-avaṅ tampuhnya kumucup
 yekân lumpatnira śrī haladhara tumakis riṅ laṅgala vəsi
 pok ghər keṅgək ta yêṅ sakṣaṇa dadi ya tibêṅ patāla kumətug[36.18]
  
  sampun pvêkaṅ gadā mukṣa namu-namu hilaṅ tan pantara lələn
 kary āśā saṅ jarāsandha tuvi linəpasan cakrânaravata
 tampuhnyā marma tan vyartha dumuvak anarāsah rahnya humili
 mūrchā kantəb kaləṅgak sira məkəh akədə̄ tan māti tumuli[36.19]
  
  canto 37: 
  səḍəṅ anahən larâtiśaya saṅ nṛpati kasih-arəp
 ya suvay aṅambək-ambək aharəp maṅucapa kapəgan
 suku kumədal-kədal kabharaṅ aṅga mar alara gupe
 hanan aṅave śaranta pəjahâṅliṅa malaku linūd[37.1]
  
  para ratu kaṅ samaṅjuru paḍâṅrəs umulati sira
 ṅuni-ṅuni pañca pāṇḍava kamānuṣaṅ an aṅən-aṅən
 nṛpati yudhiṣṭhirâdrava təñuh tvasira kadi linad
 paṅavihikan katon i mata luhnira makabarabas[37.2]
  
  tuvi duməṅaṅ-dəṅaṅ titir anolih iki saṅ alara
 kadi mavəkas-vəkas ri sira he nṛpati pahalavən
 vijil i kadurṇayanya matikin sinuṅakən i sira
 amuhuna matya taṅ satata mūḍha kuraṅ aṅən-aṅən[37.3]
  
  ṅhulun aminaṅ kitâmala-malar sih amalaku tuluṅ
 aməjahanâpacāra vasudevatanaya kuhaka
 ṅvaṅ alupa tan tahā ri katha saṅ vvaṅ anak iṅ amisan
 purih ika māti tan kahuninan lagi hinəṅənakən[37.4]
  
  ndan amalaku ṅhulun pəjaha denya ṅapa taṅ ulaha
 apan iki jātiniṅ dadi dame puputa ri kapatin
 narapati karya rāmya saha vāndhava silih-asiha
 asukha-sukhâna riṅ nagara bhukti phalaniṅ ahurip[37.5]
  
  kunaṅ iki pintani ṅvaṅ i narādhipa tulusakəna
 satanaya-dārani ṅhulun agantya huluna ri kita
 pupulakəna satan hana parāśrayaniki niyata
 lihatana kasyasihnya naranātha tikaṅ avəlasa[37.6]
  
  kadi tuhu maṅkanā vuvus i saṅ səḍaṅ alumah alək
 makin alarâhənək hṛdaya dharmasuta kapənətan
 karaṇaniran pakon asamuhān aparəṅ apuliha
 mvaṅ arinirênutusnira paḍâmrih arebut ayaśa[37.7]
  
  irika ta bhīmasena sumahur prabhu mapaṅ ulaha
 ṅvaṅ anuluṅaṅ huvus mati hade viphala dahat ika
 tuvin iki vastu sānak amisaṅ lavananiṅ alaga
 aviraṅa jātyan i ṅvaṅ apa tan hana pinarəbutan[37.8]
  
  bapa vihikan ṅhulun ri vacananta tuhun iṅət-iṅət
 ṅvaṅ atilarêṅ aminta śaraṇân səḍaṅ anəmu lara
 niyata səsək ri karṇaṅ apavāda satata karəṅə̄
 kita katəkāna duryaśa parāna phalaniṅ ahurip[37.9]
  
  nahan ika liṅ yudhiṣṭhira taman kəna pinituturan
 lumurug akon padātibala maṅkata gumuruh avū
 tucapa ta saṅ vatək ratu parəṅ sumahab alimunan
 amanahakən varāstra hibək iṅ bhuvana kagurilap[37.10]
  
  narapati kṛṣṇa yatna tumahâṅgənəṅi larasira
 saha bala vīra rakṣaka matiṅkah arəpat apagəh
 gaja ratha sampun akrama guməntər apapag apagut
 tumuluy avor tikaṅ praṅ asəlur jəmur arurək avor[37.11]
  
  ndan i pətəṅ iṅ ranāṅgana pənuh śaravara sumaput
 paḍa vulaṅun tikaṅ vvaṅ apa tan vri laganiṅ alaga
 aṅayati rovaṅ amraṅ araṇañ juga mamuruṅakən
 pinalalu siṅ pəjah linipuṅ iṅ salah-iḍəp apəluk[37.12]
  
  makin adaləm tikaṅ rudhirasāgara muvah aṅəbək
 guruh alun ātuhanya kumupak tan arən avalika
 ndan i pagəh iṅ gunuṅ kunapa maṅkin avuvuh aruhur
 ndan irika papraṅan mvaṅ i juraṅnya paḍa kahibəkan[37.13]
  
  narapati kṛṣṇa meh arusuhâṅilaṅakəna musuh
 prabhu baladeva gadgada tumandaṅ amapulihakən
 pasaləsək iṅ musuh rəmuk asak lagi pinupuhira
 nṛpati virāṭa bhīṣmaka videha mati təkapira[37.14]
  
  irika ta haṅgakāra baladeva kavigaran amūk
 paravaśa hənti māti pinupuh sahana para ratu
 kurupati karṇa cedya bhagadatta vijah aguliṅan
 nakula təkê saṅ ārya sahadeva tuvi paḍa pəjah[37.15]
  
  ndan i salihat vṛkodara ri saṅ nakula karahatan
 tumuluy asiṅhanāda kadi rūgaṅ acalaśikhara
 kumutug ikaṅ vṛkânala murub dudug iṅ avaṅ-avaṅ
 gumivaṅ ikaṅ mahītala hinambulira variṅutən[37.16]
  
  tuvi baladeva śīghra təka vāhu mayat amupuha
 tinakisirêṅ gadâgada-gadan gatinira vəkasan
 paḍa ta silih-pupuh ḍaḍa silih-tutug amarək anep
 hana kasikəp silih-siku silih-prəp arukət apəluk[37.17]
  
  amirah ikaṅ nakhāgra panəvək mata paṅavil iruṅ
 tan amali sānak ardha malupâgalak amulaṅuṅi
 pijər aharəp jayâmaravaśâṅalahakəna musuh
 aṅadu kavikraman sira paḍâmrih aṅusira yaśa[37.19]
  
  canto 38: 
  asove mapraṅ saṅ rva matugur agəntur silih-ayun
 bubar kabvaṅ taṅ bhūmi kadi binabak lāgi kavadal
 karumbaṅ taṅ gəṅgaṅəbək i gərəh iṅ parvata rubuh
 apan sāsiṅ kambah paravaśa rəmuk rug sakapurug[38.1]
  
  tan ora vvaṅ sāmanya vani mulatân doh giri-giriṅ
 i rəsnyan meh matyan kapələṅən i paṅkrukniran avū
 tuvin muntab lagy âṅarab-arab ikaṅ bahni kumutug
 mijil saṅkêṅ daṇḍāyudhanira n aghāṣan dug amupuh[38.2]
 
  paḍa pvâtyantê śakti sira paḍa śurâpratihata
 paḍâkral timbul tañ jrih apəluk amūk mor amurulu
 paḍa syuh śīrṇan taṇḍas apagut atampuh tan aharis
 paḍâṅhel puh yekân pəjah apulihan saṅ rva kavəkas[38.3]
  
  məsat saṅ hyaṅ ātmân vinarahakən iṅ gəntər aṅuhuh
 atur sambatniṅ megha manaṅis aluh varṣa tumibā
 kətug lor vetan yeka kətəbanikâśā salah-aśa
 sənə̄niṅ tejâvas taṅan ika kumol saṅ piniḍara[38.4]
  
  rikân syuh mār tvas dharmasuta ri saṅ antən tiga pəjah
 pəgat lampus matyâmbəkira musira svarga saphala
 mataṅnyâmuk rodra hañutən i təṅahniṅ raṇasabhā
 marək darpâməntaṅ laras amənuhiṅ hrū sumarasah[38.5]
  
  ndatan dvâvrəg tā saṅ yadukula luyuk mamrih alayū
 kavantus kasrək tan vriṅ ulaha larut nora mapulih
 avas kāhəntya kṣatriyakula vatək vrṣṇi kapusus
 katuṇḍəs kārun śīrṇa kadi riṅujak rəñcəm ananā[38.6]
  
  tuhun śrī kṛṣṇâtvaṅ juga sira tumon dharmatanaya
 apan sākṣāt vastv agraja mapa ta deniṅ lumavana
 maṅahyun matyâpan huvus avacaṇâkārya pəjaha
 ndya don iṅ bhaṅgâmatyana kaka tuvin bhikṣukagati[38.7]
 
  mataṅnyan mantrastambhana ya pamanah kṛṣṇa vəkasan
 tumampuh riṅ śrī dharmatanaya tumuntən kahənəṅan
 gupe tan molah mogha təka malupāṅ aṅga məgəgəh
 mənəṅ lvir tan pātmâmrih aṅadəg apā tan vruh iṅ ulah[38.8]
  
  canto 39: 
  ata ri səḍəṅ yudhiṣṭhira kənêṅ prayoga rapu mepu tan vənaṅ amūk
 humənəṅ ayoga ta pva vəkasan mahā həniṅ ikaṅ manah pinahayu
 valuyanikaṅ prajā pagəhaniṅ vikāra sinamādhi tan hana vaneh
 turunan i sih bhaṭāra juga kāraṇanya muvahê titah ika daṅū[39.1]
  
  pravara dhanañjayâta sira maṅkin ujvala galaknirârdha kumucup
 ahiḍəpa tan pariṅtusa narendra kṛṣṇa lumagāna dharmatanaya
 karaṇaniran təkâmanahakən śilādri gumuruh riṅ ambaratala
 məjahana saṅ vatək yadu viśīrṇa həntya saha vāhananya rəmukən[39.2]
  
  narapati kṛṣṇa yatna lumihat mahābhaya hiḍəpnirâdbhuta dahat
 pinapagirêṅ śarânupama hīrabajra sagunuṅ sateja lumarap
 səḍəṅ apagut riṅ ambara rəmək rəmuk ta ya larut mələk dadi ləbu
 bala parivāra denya kapəgan paḍâmrih alayū duduṅ mati kavəs[39.3]
 
  akəḍik ikaṅ vənaṅ mulati denirâpraṅ atakut dumeh giri-giriṅ
 ṛṣigaṇa riṅ nabhastala jugâtri ghūrṇita maṅadvakən vija-vijah
 tucapa ta ki mpu nārada cumaṅka-caṅka marək āmahâṅgutu-gutuk
 kahala tinəmpuh iṅ ḍaḍali mə̄r kagəm salah-iḍəp valiṅnya varayaṅ[39.4]
  
  canto 40: 
  maṅkin gə̄ṅ krodha saṅ pārtha kapanasan i tan pamvas iṅ hrū śilādri
 hetunyân svāpanāstrâta pinasaṅira rep siddhi sampun minantran
 mūrcha lolyâharip saṅ yadukula maturū mohitā tan panon rāt
 āpan deniṅ pətəṅ kātara təka sumaput lvir laṅit rug sahabnya[40.1]
 
  tan dva śrī kṛṣṇa meh-meh kakavaśa vəkasan yatna mamrih sudhīra
 hrū candrâditya tejomaya pamapag iraṅ svāpanāstrândhakāra
 tap byar ndā-ndā hilaṅ taṅ pətəṅ avuṅu ta saṅ śūra kapvâṅhruk asraṅ
 hyun-hyun darpâṅrəgəp sañjata mari kabharan garjitâṅuṇḍa khaḍga[40.2]
  
  saṅ pārtha krodha yekân muvah amanahakən hrū bhujārvāsuvāṇḍa
 sār sə̄k lumrâvilət rodra muni makakakan bhīṣaṇa krūrarūpa
 sakveh saṅ vrṣṇivīrâlayat aluru lume kāpusan nāgapāśa
 tan dhairyâṅuṅgut-uṅgut kapati kapanasan səmbu-səmbur viṣāgni[40.3]
  
  tambis həntyâradin saṅ yadukula hinələ̄ denikaṅ nāgarāja
 yatna śrī kṛṣṇa hetunya pinapagira riṅ venateyāstra śakti
 sek lar ṅheṅ lavaṅ taṅ garuḍa maṅan ikaṅ sarpa sakvehnya hənti
 lvir veniṅ sāgara bhraṣṭa sakəḍap ininum denira hyaṅ agastya[40.4]
  
  saṅ pārthâṅhəṭṭahāsâdbhuta ri hilaṅ ikaṅ nāga tan pāvak āśā 
 yekân saṅhārakālāntaka riṅəgəpira hrū makāvak śivāgni
 lumrā muntab dudug riṅ akaśa ṅarab-arab lvir huməntyākənaṅ rāt
 āpan hamham ri tan lotnyan alavas alapā prāṇaniṅ śatru śakti[40.5]
  
  ndā tan dva bhraṣṭa sakveh yadukula ṅuniveh saṅ vatək vrṣṇi śīrṇa
 kagyat śrī kṛṣṇa sep tan vruh iṅ ulah apijər kasrəpan mar ikaṅ tvas
 maṅkin pvāṅ bahni mumbul biṣama hilaṅ ikaṅ bhur bhuvah svah təkapnya
 saṅ hyaṅ riṅ svargalokâṅhili makabarasat kāladan meh katuṅvaṅ[40.6]
  
  hetunyan mogha sambartakayaśa pamanah kṛṣṇa riṅ hrū viṣâgni
 rār rəp ghor kumva taṅ nīrada təka sumaput sinyaṅ iṅ gəntər asrak
 sumyuk taṅ varṣa tan pāntara duməmak ikaṅ bahni rug tan pasāra
 trāsâṅdadyan kukus lvīr amalaku hinurip gadgadâṅhambək-ambək[40.7]
  
  nistanyan syuhnikaṅ agni tan ari kumutug krodha saṅ pārtha muntab
 vahvâmet hrū muvah sep kahala riṅuhunan margaṇâdrəs ya śakti
 puṅgəl têkaṅ laras syuh saha kavaca rukuh taṅkulak śīrṇa kontal
 tañjrih maṅkin tumandaṅ siran aṅivuṅ amūk sāhasâṅraṅkulâmrəp[40.8]
  
  kagyat śrī kṛṣṇa tuvy ahyun amanaha muvah dug mayat sep tinəmpuh
 siṅsal ta hrūnira mvaṅ larasira kahalā nirvva tan paprayoga
 ndātan dvâprəp silih daṇḍa ta sira vəkasan lot araṅkit silih kol
 lagy âvantah silih-bandha sira paḍa silih jamba rodrā silih tur[40.9]
  
  ṅkān gəṅgə̄ṅən sirê gə̄ṅni galakira paḍâvətva-vətvan kaśaktin
 eṅət yan devamūrti gatinira kəta nārāyaṇâṅśa prasiddha
 ndā-ndā kapvâsalin rūpa ta sira tumuluy vaspadâvaknira hyaṅ
 śobha lvirniṅ taṅan pat humaləp irisirā mvaṅ liriṅniṅ triṅetra[40.10]
  
  ndan tuṅgal tattva saṅ hyaṅ mapadəgan aharəp mapraṅâpattrayuddha
 məṅgəp rvâbheda viṣṇvātmaka ta sira mahā bheda rîcchā bhaṭāra
 vyartha pvā mapraṅa ndah ya ta karaṇanirañ jāti viṣṇvāvatāra
 līlā muṅgv iṅ mahāpadma rəṣigaṇa marək mvaṅ catur lokapāla[40.11]
  
  canto 41: 
  ri səḍəṅiran katon aṅavatāra bhaṭāra hari
 sumurup ikaṅ divaṅkara vulan mətu konaṅ-unaṅ
 sumuluh i rāmyaniṅ raṇasabhā mari kātatakut
 maṇimaya sarva bhāsvara jugaṅ daśadeṡa kabeh[41.1]
  
  nṛpati yudhiṣṭhirârarəm aṅarcaṇa supranata
 humarəpakən bhaṭāra hari yatna marək tan adoh
 saha japa kūṭamantra ginəlar savarahniṅ aji
 stutinira varṇanən sphuṭa manohara têki rəṅən[41.2]
  
  canto 42: 
  oṃ indah ta bhaṭāra nātha madhusūdana lihatana səmbah i ṅhulun
 saṅ hyaṅniṅ hyaṅ anindya sāriṅiṅ acintya kita paramatattva durlabha
 nistantân atisūkṣma mogha təka riṅ jənək amahayu yoga sasmṛti
 lvir māyā kita tan katon ri hənəṅ iṅ hənəṅ anəvasakən varādhika[42.1]
  
  andəlniṅ caduśakti len hananiṅ aṣṭaguṇa ya karaṇanta durgama
 evəh vastvana sarvamūrti kita sarvagata humibək iṅ jagattraya
 brahmā viṣṇu maheśvara ndin apalenana kita tuvin eka pūrvaka
 kvehniṅ giṇa lavan kriā pva mavibhājya ta kita dadi saptasāgara[42.2]
  
  yan riṅ sṛṣṭi kitê səḍaṅta magave jagat irika kitan pitāmahā
 tatkālanta mivə triloka pinakāśraya karaṇa kitan janārdhana
 saṅhāra pva təkaṅ mahāpralaya rudra kita guməsəṅîrikaṅ sarāt
 icchāntân paśarīra bheda paramārtha kita sasiki yan sadāśiva[42.3]
  
  kvehniṅ bhikṣukapakṣa śeva rəṣi sogata paḍa maṅucap tapabrata
 lāvan tattva mabheda śāstra ri pasaṅgraha cumacad i pakṣaniṅ para
 ndan vruh yan kita kāraṇanya kita saṅkanika paranahanya tan vaneh
 paṅliṅgan hana sarvapakṣa humiḍəp kita sakalajagat yayan ləpas[42.4]
  
  canto 43: 
  tapvan ratāniki hikaṅ stuti de narendra
 saṅ hyaṅ hupendra karəṇan sumahur saharṣa
 oṃ vruh ṅhulun prabhu ri maṅgəh ikiṅ kabhaktin
 pintāṅ anugraha təkāna sakahyunanta[43.1]
  
  yan vīrya kāpti naranātha jaya kitêṅ rāt
 yan śaktya dibya vənaṅâṅrurahêṅ triloka
 yan svarga tovi kaharəpta yadin kamokṣan
 tan dadya mithya sakatən katəmunta nātha[43.2]
  
  canto 44: 
  maṅkana liṅnira saṅ hyaṅ anantva
 yatna narendra yudhiṣṭhira mojar
 dū tan ikā ta paveha bhaṭāra
 ṅhiṅ palakun valuyâpagəhaṅ rāt[44.1]
  
  tan hana matya ṅaranya rikiṅ praṅ
 vehana jīva paḍâhuripâtah
 sihta nimittanikin hana ṅūni
 tan tulusa pva ya sis lalu heman[44.2]
  
  nāhan ujar nṛpa dharmasutârūm
 tan pasahur ta bhaṭāra viraṅrvaṅ
 āpan apakrama kārya narārya
 ndin hana māti muvah paripūrṇa[44.3]
 
  ndan sira saṅ surasaṅghya paḍâsvī
 kapva yumuktyani śabda narendra
 sājña bhaṭāra kənoh maluyan rāt
 tan samayanya matêki viśīrṇa[44.4]
  
  tovi turuṅ panuluṅta vatək hyaṅ
 donta yan aṅdadi mānuṣajāti
 rākśasa bhoma huripnya sinādhya
 doṣanikâsriṅ amāvala kendran[44.5]
  
  yogya gatinya katoliha denta
 toh maluya pva śarīra bhaṭāra
 kṛṣṇa-dhanañjayarūpa katona
 ndah tulusākəna rakṣanikeṅ rāt[44.6]
  
  ndī ripu śakti duməlva kitêṅ rāt
 sih samusuhta marêka paratra
 tonən ikaṅ madhu-kīṭabha tovi
 syuh tinəpakta ri kālaniṅ aprəp[44.7]
  
  maṅkana ṅūni kitaṅ narasiṅha
 daitya hiraṇya pəjah tinukunta
 len atəmah kita brāhmaṇa vipra
 ṅkân dumədəl sirah iṅ balirāja[44.8]
  
  mvaṅ ri səḍaṅta mahâṅdadi rāma
 rāvaṇa kādbhuta māti təkapta
 bhoma musuhta səḍaṅ jaya maṅke
 tan pəjaha pva ya bhagna yaśanta[44.9]
  
  hīṅan ike pituhunta narārya
 yan muvahâhuripêki saṅ apraṅ
 don ika yogya dəlāha sahāya
 paṅrurahan narakāsura riṅ praṅ[44.10]
  
  canto 45: 
    nahan rasani paṅhyaṅ iṅ hyaṅ i bhaṭāra ri valuyanikaṅ prajāhita
 saharṣa sumahur sirânaku sabhāgya kitan apitutur satorasi
 kənoh valuyani ṅhulun tuvin ikiṅ pəjah ahuripa hayva saṅśaya
 katuhvan aku meh pramāda kita tan pasuruhan i karakṣan iṅ jagat[45.1]
  
  kunaṅ pva karaṇaṅkun epu humənəṅ sakarəṅ i paṅucap yudhiṣṭhira
 liṅanta tinahā sumaṅguh aṅapakrama yan ahuripaṅ huvus pəjah
 prayojananikā paḍôbhaya ri tiṅkah iki valuya pūrṇa sāsvata
 apan mati tan antakanya ya tuhun səḍəṅ inavaraniṅ kavikraman[45.2]
  
  sanugraha bhaṭāra maṅkana sumāntva mapalakuṅ asih vatək rəṣi
 ayoga ta sirâgəlar japa samādhi katutur i katattvan iṅ dadi
 sinimpənan i tan dudunya ri śarīranira hala-hayunya kavruhan
 apan sira vidhāyakêriya sadharma hana mətu sakê manahnira[45.3]
  
  hənaṅnira samaṅkanâmupulakən ghana sumaput atap riṅ ambara
 guməntər aṅuhuh gərəhnya humuṅ asrak asarag agalar-galar kilat
 ndatan dva ḍumavuh turun ya hudan āmṛta vavaṅ abaṅun tikaṅ praja
 təkêṅ mṛga pipīlikā kahava ṅūni kadi gila-gilâhurip muvah[45.4]
  
  samaṅkana haləpnikaṅ raṇasabhâparimita kadi ṅūni pūrvaka
 apan sahana saṅ vatək ratu təkêṅ bala gaja ratha pūrṇa tan hilaṅ
 tuhun mara mapakṣa mapraṅa paḍâpisaṅ adulur atūt yathāsukha
 apan paramagarjitā manah i harṣa jati nikin anugrahiṅurip[45.5]
  
  prayatna karavīranātha pinakādi para ratu marək ri jə̄ṅ aji
 anambah aṅupakṣamârarəm aṅarcaṇa saha japasaṇḍi sakrama
 rikân vinuvusaṅ manohara sabhāgya ta narapatin atvaṅ i ṅhulun
 niroga nirupadravâstu kita maṅgihakəna phalaniṅ kadigjayan[45.6]
  
  kunaṅ pva satatâmrihâgavaya dharma kita pahayu nitya rakṣaka
 ataṅgvana parārtha len upaśamâtvaṅa ri sahananiṅ pinaṇḍita
 vruhêṅ aguṇa tan jigimva tuvi tan vava rəṅəha ri doṣaniṅ vaneh
 yayā vənaṅa sārabhūta makatoha pati kita ri hayvaniṅ praja[45.7]
 
  pabhakti ri bhaṭāra dharma mara maṅkana tuhu-tuhu tanpa niṣphala
 pañihnana kitâhurip muvah anugrahanira ta gatinya tan vaneh
 ndya tâvakira yan kva līṅa lihatiki sira makaṅaraṅ yudhiṣṭhira
 sirêki paramārthaśaṅkara maveh sukha gatinira yogya səmbahən[45.8]
  
  apan viphala gə̄ṅ nikuṅ guṇa vənaṅ mara makahulunaṅ jagattraya
 hilaṅ təkap i kuṅ kamūrkhan i hatinta mada kuhaka māna garvita
 kunaṅ pva paṅəmit yudhiṣṭhira riṅ ambək upaśarma parārtha mārdava
 ikâmaluyakən huripta ya mataṅnya tikaṅ kasattvikan[45.9]
  
  lavan pituhu rakva hayva kita vādaka ri gatinikaṅ si rukmiṇī
 apan təmah i ghāriṅi ṅhulun ikânuturakəna gatiṅku mānuṣa
 ndi tan vənaṅa lena karma niki bheda saka ri vasudevanandana
 apan tuhu-tuhu ṅhulun pva manarīra ri sira ya mataṅnya lakyakən[45.10]
  
  huvus pavarahaṅkva mantuka ta saṅ prabhu lumarisa hayva saṅśaya
 ṅhulun muvaha kṛṣṇa-pārtha maluyânulusakəna karakṣan iṅ jagat
 tan adva paṅucap bhaṭāra puruṣottama tumulus arūpa mānuṣa
 surāpsara rikā kṣaṇâlilaṅ asambhava kadi siluman samaṅkana[45.11]
  
  canto 46: 
   kāla śrī kṛṣṇa yañ jāti śarīra
 lāvan saṅ pārtha sāmpun mavibhāga
 rāmyâpaṅguh lavan vāndhava mitra
 embəh gəṅniṅ sukhâpañ jayaśatru[46.1]
 
  yatnânambah muvah saṅ nṛpasaṅghya
 ṅkanê dharmātmaja mvaṅ harivaṅśa
 saṅṣiptā rātri luṅhā sakamantyan
 lvir trāsârəs tumonaṅ raviraśmi[46.2]
 
  tiṅhal śrī kṛṣṇa riṅ rāt paripūrṇa
 marmâṅde garjitê tvasnira tībra
 tovin bhaktin sira kṣatriyavīrya
 tan vaṅ mātrāntan abuddhya kaṭuṅka[46.3]
  
  maṅkin pvâmbəknirâparchaya riṅ tvas
 ṅkân pamvit mantukê saṅ nṛpasaṅghya
 ndan saṅ vinvit paḍârakṣa kabhaktin
 kapvâhyun milva nityâṅhiriṅâtah[46.4]
  
  sampun pvâtūt ikaṅ śabda yinuktyan
 yekan maṅkat parəṅ tan hana kantun
 rāmyâtiṅkah kadîṅ pūrvaka ṅūni
 śobha kapvêniriṅniṅ bhaṭamantri[46.5]
  
  byātītan kāduk iṅ mārga narendra
 strī ṅkānê rājya gantyākəna varṇan
 tan ryamban glāna śīrṇa hati rəñcəm
 ləṅləṅ mūrchan rəṅə̄ vṛtta saṅ apraṅ[46.6]
  
  akveh strī pakṣa matyan dug adandan
 āpan saṅ svāmi kājar pəjah iṅ praṅ
 ṅkân pamvit maṅkatā mitra karīha
 luṅhâmet taṅ sənəṅ riṅ raṇabhūmi[46.7]
  
  rəṅrəṅ śokaṅ varastrī rəməṅ i tvas
 vvah kiṇkiṇ rob kəbək riṅ lara tībra
 ri drəsniṅ varṣa vāṣpan paṅasaptan
 nityâgəntər taṅis tan paparuṅvan[46.8]
  
  tuṅgal rvâparchayê śakti narendra
 təkvan saṅ svāmi kāsihnira rakva
 rikân matyâpa jantən hiḍəpənya
 ṅhiṅ duhkhanyê pamāvvanya tavan strī[46.9]
  
  canto 47: 
    sanagara kapva duhkhita manahnya hali-halin i patya saṅ sənəṅ
 ndatan atələb dahat karika līṅa ri vənaṅ ika maṅlipur lara
 anuṅ alume katīkṣṇan aṅivə̄ prihati siraṅ anāma rukmiṇī
 kadi gatiniṅ tahən ragas aṅanti rarab i rərəb iṅ labuh kapat[47.1]
  
  pira ta lavas narendra layat aṅlurug irika təvəknirâlaṅə̄ 
 ahila .. ṅan turū lali nahan mahas aməṅ-aməṅ iṅ taman ləṅə̄
 aguliṅan iṅ śilātala sinoṅan iṅ asana tirah nikaṅ ranu
 ararab aśokapādapa panīsa hati karika maṅkin aṅlare[47.2]
  
  viphala pupusnikaṅ kadali sālas ulih iṅ amibik turuṅ məkar
 vinəlarakən tinap mṛdutarâpənəd araras avarṇa lir putih
 pinakatilamnirêrika mapêkin amanasi təkâmaṅun huyaṅ
 pilih iki manmathâlarani vādaka ri siran anorakən ratih[47.3]
  
  məhah aṅəsah sirêpu hanan aṅlilir asidəha lolya kaṅlihan
 avənəs alə̄k ikaṅ mukha sumuṅkəm alihaṅan ikaṅ kaka-kaka
 vətisira mar tinampa kinisapvakən inamər-amər linālana
 paṅuliha rañcaniṅ hati yayā siran alupa ri sandhiniṅ tapih[47.4]
  
  tuhu hana pakṣa patya sira sə̄k prih-ati milu təkêṅ rarasnira
 gəluṅira tovi sampun arusak-rusakan asana jaṅga kasturi
 kavəlas-arəpni luhniran agantuṅan i hiḍəp avas tibêṅ vəhaṅ
 kahala rəmək patahnira tikəl halisira makasaṅśayâlulut[47.5]
  
  irika ta kesarīn pavacanâṅləbur … lara kūṅniran maṅə̄
 ibu mapa hetuniṅ katahənan rimaṅ asuməṅ upək tiniṅhalan
 ikuṅ unəṅ iṅ sənəṅni karin antyakəna sira dadin ḍataṅ məne
 halanika yan ginə̄ṅ dahat avasnya aməjahana tan hanaṅ phala[47.6]
  
  kadi gatiniṅ vava trasamənər tuvi niyata murub ya vinvaṅan
 sagunun atêki yan pinadəm iṅ kapana təhəra denya muntaba
 arah iva maṅkana prih-ati tan dahata tələbakən tinūtakən
 adaləma duhkhabhāra ya linīpu-lipurira havas hilaṅnika[47.7]
 
  canto 48: 
  nā liṅyâṅamər irikân sahur suputrī
 aṅhrət mār ahirit ikaṅ svarâṅrəsi tvas
 nistanyân kuṅ i kita kāraṇaṅku śoka
 tan sih saṅ nṛpati jugâmaṅun larêraṅ[48.1]
  
  tan svaṅ hyūnira mara ṅūni liṅta tībra
 ṅvaṅ tan taṅgamani vuvusta sugyan adva
 ndā yêkī kaparitahā vavaṅ kapaṅgih
 ndi kvānaṅkva tinida puccha tan hineman[48.2]
  
  āpā yan hana nata śuddhya saṅ narendra
 tan karya ṅhulun i siran marêṅ raṇāṅga
 sâvasthānira tiki rāmya yan katona
 mon matyâhuripa sira ndā tan saha ṅvaṅ[48.3]
  
  maṅka pvâpa taṅ anuṅ enakā gatiṅku
 nityâṅgə̄ṅ prihati lanâṅəmit lara tvas
 āpan yan pəjaha sira syapâśrayaṅkva
 yan svasthā nṛpati katon lalisnirê ṅvaṅ[48.4]
  
  aṅhiṅ têkana ləkasaṅkva matya maṅke
 āpan tan hana pinalar tikiṅ tuvuhku
 təkvan vṛtta saṅ ahulun huvus viśīrṇa
 yâṅde lampus i manah i ṅhulun paratra[48.5]
  
  hīṅanyâhayu pəjahâku hayva t-āśā
 ndiṅ heren kari yatan isyanaṅ kasatyan
 liṅ devī tumuluy amuṣṭi khaḍga tīkṣṇa
 ṅkân pinrih sira pinəkul taṅan ginəgvan[48.6]
  
  canto 49: 
  ri səḍəṅirâṅagəm curiga lampus amus pəjaha
 tucapa ta saṅ narādhipa ḍatəṅ sira riṅ nagara
 saha bala vīra kapva mulih iṅ gṛha tan vuvusən
 niyata sarāga tapva ya sinuṅsuṅ iṅ aṅlih akuṅ[49.1]
 
  kunaṅ ika saṅ vatək ratu kabeh satamu nṛpati
 dumunuṅ i saṅ vatək yadu linād dinadar suruhan
 pinisalinan dukūla saha bhūṣaṇa ratnamaya
 vəki pənuh iṅ bhinukti sukha tan hana kaprihati[49.2]
  
  prabhu harimūrti mañjiṅ i dalem pura śīghratara
 dumunuṅ i pamrəman pravara bhīṣmakarājasutā
 cuva sira tan kapaṅgih ika saṅ kalulut nṛpati
 vinarahakən hanêṅ taman amet paṅimur griṅ unaṅ[49.3]
  
  narapati kabvatan turida hetuniran tumutur
 unaṅ alavas kinə̄lakənirêṅ hati marma sumək
 mijil atəmah smitâvətu manisnya sumə̄ṅ ri mata
 ulih-ulihêṅ rimaṅ karika suṅsuṅən iṅ dug akūṅ[49.4]
  
  saḍataṅirêṅ taman kalihatan ta saṅ ogha rapuh
 kaharəp apatrəmaṅ curiga tīkṣṇa murub ri taṅan
 karaṇanirân təkâṅisapu mojar arūm amanis
 ataña ri marmaniṅ prihati tan sah atən pəjaha[49.5]
  
  ibu lihat i ṅhulun dyah apa hetuni noran alə̄k
 lulurən ikuṅ jajâmpihan i luhta lanā humilī
 gəluṅ inurā kusut saha səkarnya sumār sumavur
 mari kuməñar mukhanta kadi candra səḍaṅ grahana[49.6]
  
  ṅrəs i hatini ṅhulun lumihatiṅ curigârja siṅi
 hinayatakənta paṅhilaṅa jīvita marma dahat
 taya maluyêṅ havan pva kita riṅ vvaṅ aseva manis
 tan anumatê gatiṅku kavi kasyasih iṅ kalaṅən[49.7]
  
  puji avatāra riṅ ratih avas kita kūṅ anurun
 təmahan i kiṅkiṅ i ṅvaṅ aṅaraṅ mar i kuṅ kahayun
 tuhu lara rāga mūlani rarasta lanâməjahi
 turida vinimba mānuṣa kitâri lulut minatan[49.8]
  
  mapa kari doṣani ṅvaṅ ibu mogha dinohan unaṅ
 sipi mara yatnani ṅvaṅ i rarasta ginə̄ṅ hinivə̄
 salukar ikuṅ gəluṅ pinahayuṅkv inapîṅ kusuma
 yan api-calā dyah aṅhari-hari ṅhulun iṅ kakavin[49.9]
  
  kathamapi tan vruhā paṅamər i ṅvaṅ i rūmta bibi
 mañulu-ñuluhku kepvan anahā ri halista tikəl
 ya karaṇani ṅhulun ləṅəṅ amūra marêṅ pasisi
 pəjaha savet nikiṅ lara lagîṅivəhan turida[49.10]
  
  canto 50: 
  nā liṅ narādhipa rumañca manah sudevī
 ndātan sahur saṅ ahajəṅ maṅənəb raras tvas
 saṅ kesarī pva vihikan ri manahnirêraṅ
 marmanya sādara sumambut ujar narendra[50.1]
  
  liṅnyâvuvus prabhu hade paṅucap narārya
 ndin laṅghyanā sira ri sāmbəka saṅ narendra
 kintu pva hetunira marma nisūkṣma mūrcha
 glānâṅrəṅə̄ ri pati saṅ naranātha riṅ praṅ[50.2]
  
  nāhan mataṅniran amuṣṭi varāstra tīkṣṇa
 milvêṅ paratra haji liṅnira suṣṭu satya
 maṅke pva saṅ nṛpati yan təka nirvikāra
 sākṣāt kucup kahudanan sira sasmitârūm[50.3]
  
  ḍuh maṅkana pva kaka sis rinasan katuhvan
 durnītini ṅvaṅ i siran kari tan kinuṇḍaṅ
 āpan katon rəṅə-rəṅə̄nanirê gatiṅku
 tambis ṅhulun kaluputan riṅ uripnirâṅras[50.4]
  
  tan piṅrvanaṅkva matikêka salahku śīlā
 yadyastun aṅləṅəṅa tovi marêṅ vanādri
 matya ṅhulun kaka kagunturan āsana mrik
 yan vanya sāha ri rarasnira vetniṅ harṣa[50.5]
  
  akveh sahur haji taṅeha yadin vivākṣaṅ
 prāptaṅ kuləm huvus avās kəñar iṅ śaśāṅka
 ləṅləṅ sirâṅinəp anūti manah sarāga
 svecchânəkāni kalaṅən sakaharṣa-harṣa[50.6]
  
  təkvan ḍataṅ sahananiṅ paricārikârūm
 mvaṅ saṅ karaṇḍan atatâmrih aseva bhakti
 ṅūnīn lanâmarəka rakva ri saṅ suputrī
 moghâviṅit sira mahā mara riṅ kaśūnyan[50.7]
  
  maṅken sukhâmbəkira rāmya marin saśoka
 mvaṅ saṅ narārya maṅinum tvak asuhka-rāmyan
 rūmniṅ mṛdaṅga saha gīta manoharâṅras
 svargâvatāra sabhinuktinirâdvitīya[50.8]
  
  tatkāla sampunira ləṅləṅ amukti-mukti
 muṅgah sirêṅ gṛhalatā saṅ arūm tinuntun
 tan varṇanən raras i solahirê samaṅka
 maṅgəh sirân savəṅi lālana tan kənêṅ prəm[50.9]
  
  canto 51: 
  avicaritan kuləm rahina riṅ samantara suməṅ sənə̄niṅ aruṇa
 manuk alaṅə̄ svaranya kadi māgadhâmuṅu nareśvarâṅajəṅ unəṅ
 tuhun akadat siran lagi tinaṅhi lālana jənək ri saṅ nṛpasuta
 avarəg an aṅharas pipi sumār pilih bəkəla yan vijil sira məne[51.1]
  
  avuṅu nareśvarârahup abhūṣaṇâhyas asəkar huvus mavədihan
 lumaku marêṅ sabhā mijil aseva yatna sira tan vuruṅ pratidina
 para ratu saṅ samaṅjuru marək paḍâbhinava suprabhârja kuməñar
 iniṅət-iṅət pva rakva kadi vintaṅən kadi narendra kṛṣṇa vulana[51.2]
  
  tuvi sira saṅ vatək ratu tamuy nareśvara huvus matiṅkah atata
 narapati kāravīra saha koraveśvara makādi dharmatanaya
 sira pinakapradhāna hana len muvah tan ucapən paḍâpratihata
 kṛtayaśa vīryamanta sira nora maṇḍaguṇaśakti deva sakala[51.3]
  
  piraṅ ivu lakṣa koṭi sira sə̄k səsək pənuh ikaṅ sabhā təkapira
 paḍa hinarimbavā sinəgəhan sirêṅ vacana somya de narapati
 maṇimaya sarvabhūṣaṇa dukūla mūlya dulur iṅ sərəh kinajaṅan
 hinaturakən ri saṅ nṛpsamūha kapva ta lināvə-lāvəkənira[51.4]
  
  paḍa rəṇa saṅ vatək ratu kabeh pənuh sukha tuhun taṅeh yan ucapən
 pira ta kunaṅ lavasniran aṅanti lot rahina rātri pinrih inivə̄
 karaṇanirâlavas nṛpati kṛṣṇa rakva vinaraṅ lavan saṅ araras
 abhinava kadbhutâhaləp ikaṅ vivāha saha yajñakārya ginave[51.5]
  
  ri huvus ikaṅ vivāha tadanantarândan amuhun ta saṅ para ratu
 paḍa mulih iṅ svarājya naranātha kṛṣṇa kavəkas lanâmahayu rāt
 pinakasurakṣa rakṣaka sirân prasiddha vinuvus trilokavaraṇa
 tuhu jayaśatru saṅ prabhu vanîṅ bhayâpratitasāra śūra vijaya[51.6]
  
  canto 52: 
  saṅipta sampun alavas pakurən narendra
 nityâṅhajəṅ turida rāga lavan sudevī
 akveh muvah vini nareśvara tan vivākṣan
 maṅkin matambəh aṅusiṅ kasahasrabhagyan[52.1]
  
  ṅhiṅ pat pradhāna pinatihnira rājapatni
 dyah rukmiṇī mvaṅ ika jāmbavatī manojña
 vvantən jayêṅ turida nāgnajitâsugih rūm
 mvaṅ saṅ susatya maṅaran vara satyabhāma[52.2]
  
  hyaṅ ṡrī dinūmnira śarīranirêki ṅūni
 devī vəḍî luputa janma bhaṭāra viṣṇu
 hetunya pat pinakamūrtinirêrikiṅ rāt
 saprāṇa rāmya sapanivyan atūt silih sih[52.3]
  
  maṅkin sukhâmbəkira kapva huvus maputra
 saṅ sāmba nāma vəka jāmbavatī kasaṅkhya
 saṅ kāraṇê patinikaṅ ripu bhoma riṅ praṅ
 de kṛṣṇa riṅ carita yajñavatī prakāśa[52.4]
 
  mvaṅ rukmiṇī muvah aputra mahāprabhāva
 pradyumna nāma rasikā kanakādhikāra
 potrâniruddha ginave hala detya bāṇa
 sampun tikā subhaga keṭətakuśyavati[52.5]
 
  maṅkin subaddha mapagəh paṅadəg narendra
 ṅkā tan ləkas maməjahī karavīranātha
 saṅ bhīma sāhasa vinidhyaṅirântakanya
 doṣanya nirghṛṇan amañjara rājasaṅghya[52.6]
 
  ṅkānê sabhācarita yan mati cedirāja
 de saṅ narendra ri titirnya maveh larâmbək
 maṅkā suyodhana təkêṅ kulagotra hənti
 saṅ pañca pāṇḍava dinonira matyanêka[52.7]
  
  ndah bhraṣṭa sampun alilaṅ talutuhnikaṅ rāt
 vīrya pratāpa naranātha dumehnya maṅka
 yekân kṛtaṅ bhuvana tan hana duhkhamātra
 dvāpara tan paṅaṅsan hana saṅ narendra[52.8]
 
  taṅheh matêkin ucapən gati saṅ narendra
 svargastha lālana muvah sira viṣṇujāti
 mvaṅ putra-putra kula vāndhava nora kāri
 āpan huvus hilaṅ ikaṅ katakut vatək hyaṅ[52.9]
  
  canto 53: 
  ndah atīta lavas bhaṭāra viṣṇu
 hana riṅ svarga masevan iṅ vatək hyaṅ
 vəkasan pralayā jagat viśīrṇa
 kalikâṅāvatarâṅruruh triloka[53.1]
  
  hana deśa ləṅə̄n ləyəp laṅə̄nya
 ri yavadvīpa kasaṅkhya nūsa saśrī
 palupuy hyaṅ agastya tan hanôli
 yatikā trāya hilaṅ haləpnya maṅke[53.2]
  
  umuvah ta sirā vatək hyaṅ asvī
 anaḍah tā ri bhaṭāra padmanābha
 yatikā pulihən laṅə̄nya rakṣan
 ri sira hyaṅ hari tan vihaṅ lumampah[53.3]
  
  irikān dadi bhūpati prasiddha
 paripurṇākən ikaṅ prajâtiśobha
 subhagan madhusūdanâvatāra
 sira ta śrī jayaśatru kaprakāśa[53.4]
  
  tuvi saṅ hyaṅ agastya yatna śīghra
 atəmah bhikṣuka paṇḍitâdhikāra
 guru de haji maṅgəh iṅ paṅajyan
 sira tekā pinatihnikaṅ sarājya[53.5]
  
  apagəh paṅadəg hajin hanêṅ rāt
 samusuh śrī naranātha kapva bhakti
 anubhāva munīndra kāraṇanya
 kavidagdhānira riṅ nayâtisūkṣma[53.6]
  
  ndatan adva muvah kṛtānikaṅ rāt
 paḍa yatnêṅ yaśa dāna dharma śāstra
 vvaṅ aṅāśraya mūla hīna-dīna
 dumadak vṛddhi sukhanya ri samaṅkā[53.7]
  
  ya ta kaprih-ati manah narendra
 ri masantānaniṅ artha tulya varṣa
 avanəh naranātha rī bhinukti
 lila-līlā ta sirâhyun iṅ kalaṅvan[53.8]
  
  ya nimittaniraṅ kavīndrarājya
 aturun bhāṣa paṅastutîṅ narendra
 sinuvalnira ri smitā saharṣa
 adulur dāna karas tanah sakahyun[53.9]
  
  ṅvaṅ atêki lanā tumiṅhal āṅin
 alupân mūḍha kədə̄ linolyan iṅ hyaṅ
 ika kāraṇani ṅhulun tan eraṅ
 tumatâmarṇa laṅə̄ vilāpa mātra[53.10]
  
  ulih i ṅhulun aṅləṅə̄ṅ bhramanta
 mahas iṅ priṅga pasir vukir paraṅ groṅ
 təhər abrata kaṅlihan kaləsvan
 gumuliṅ riṅ vatu kāmukan himâvra[53.11]
  
  canto 54: 
  ry antukni ṅhulun aṅləṅə̄ṅ raga-ragan humatur i naranātha lūṅ laṅə̄
 avvat kekətan iṅ kathā kunəṅ apan virasa guru lagunya tan patūt
 tan dvâṅdagdha vuyuṅniran vival i tan hanani təvasiran muruk laṅə̄
 vetniṅ krodha dinuhkha-duhkhanira ri ṅhulun avədi lanâtakis karas[54.1]
  
  ndan kədvākəna têki mon guyu-guyun mapaṅ ulaha sadenya cəṅgana
 moghâṅdeya kadigjayañ juga ri saṅ prabhu ṅuni-ṅuni hayvaniṅ jagat
 saṅ śuddhyânularâstusiddhya karuhun saṅ amaca ṅuniveh saṅ aṅrəṅə̄
 āpan ṅhiṅ yaśa don ikiṅ panuluh aṅracaṇa carita viṣṇuvarṇana[54.2]
  
  tambenyan paṅikətkv apet laləh ulih-hulihan ikana haṅrarah laṅə̄
 maṅkin bəṇḍu tikin tumūt ri haji kālaniran aṅayu siṅhavikrama
 maṅke pvaṅ harivaṅśaparva vinuvusnya viphala satutuknya tan padon
 ndan hopən palar amrakāśakəna caṇḍi saṅ inaləm akīrti pustaka[54.3]
  
  canto 55: 
  harivaṅśa kathānyasta
 jarāsandha parājaya
 rukmiṇī haraṇākyata
 jāyajāstutivarṇana[55.1]
  
   translation : 
   commentary : 
    bibliography : 
 [.1]Edited by Teeuw (1950). Acquisition of digital data by Arlo Griffiths through OCR. First round of structuring and cleaning in txt by Danielle Chen (2021), after which Axelle Janiak structured the data in TEI format (2025).
        