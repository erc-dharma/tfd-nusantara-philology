The .  by Mpu MonaguṇaWitnesses:
ms: Peter M.WorsleyS.SupomoThomas M.HunterMargaretFletcherMpu Monaguṇa’s Sumanasāntaka: An Old Javanese Epic Poem, Its Indian Source and Balinese IllustrationsBrillLeiden2013

Current Version: draft, 2025-02-07Z
Still in progress – do not quote without permission.

      saṅ hyaṅ-hyaṅ pinakādideva ni karas para kavi makatattva ṅ akṣara
 saṅ saṅkan paran iṅ palambaṅ atidurlabha kahanan ira n kavīśvara
 saṅ sūkṣmê* kukus iṅ tanah kinikir iṅ kuku ri səḍəṅ iṅ aṅrəgəp laṅə̄
 māyākāra vinimba nitya sinamādhi* manurunana caṇḍi pustaka[1.1]
 
  sambandhanya k aṅarcanê pada nirâhyun ajar-ajara milva riṅ kavi
 yekī kāraṇa ni ṅhulun praṇata bhakti ri sira magave namaskr̥ti
 luṅgah niṅ kalaṅə̄n sapuṅgəl asəkar kakavin inuparəṅgan iṅ laṅə̄
 puṣpāñjalya ri jə̄ṅ nira n Sumanasāntaka caritakənâstu sanmatan[1.2]
 
  pūrvaprastuti niṅ kathā hana sira dvija taruṇa suśīla subrata
 śiṣyâgastya* sira prakāśa karəṅə̄ kasutapan ira nora tan vruha
 khyātîṅ rāt Tr̥ṇavindu nāma pinakesi niṅ ujar-ujar iṅ kadevatan
 sakveh niṅ hyaṅ anaṅśayê hyuna nirâṅadəha ri paṅadəg Surādhipa[1.3]
 
  ndan saṅ hyaṅ Suranātha mukhya pinakādi niṅ avədi manaṅśayê hati
 lvir tan duhkha sira ndan i tvas aviveka riṅ aṅənana de niṅ olaha
 gūḍhākāra nira n vikalpa kadi tan hana panaha-nahā nirâlaha
 prāyê saṅ suyaśa n təka ṅ bhaya sakêṅ musuh avədi kaciryanâvədi[1.4]
 
  vvantən rakva varāpsarī linəvih iṅ sa-Haripada vagəd vicakṣaṇa
 prajña dyah Hariṇī* ṅaranya tuvi vaṅśaja vəka-vəka devaputrikā
 sākṣāt hrū nikaṅ indracāpa subhagêṅid-iṅidan i hayunya dug siṅī
 aṅhiṅ sāra hiḍəp hyaṅ Indra śaraṇāśraya paṅalaha śakti niṅ tapa[1.5]
 
  yekī rakva kinon hyaṅ Indra marəkâṅucap-ucapa rahasya riṅ taman
 śīghrânəmbah acum vulat nika sinuṅsuṅ iṅ ujar amanis priyambada
 om putrī saṅ anəmva kāṣṭaguṇan aṅhilaṅakəna kaśaktin iṅ tapa
 aṅhiṅ māsku sinambhavâsiha paṅə̄bana niṅ aśaraṇêṅ kadevatan[1.6]
 
  vvantən brāhmaṇa siddhiśakti magave tapa katəka-təkêṅ surālaya
 maṅde saṅśaya ni ṅhulun ndan aləməh katəṅəra ri vikalpa niṅ hati
 saṅkṣepanya lumampahânaku mamañcana maṅənəsa tan parovaṅa
 eñjiṅ māsku lumakva və̄rakəna riṅ hima sumiliba tan hana vruha[1.7]
 
  nāhan de nira mojar asru paṅutus nira lumarisa tan vruh iṅ bhaya
 kepvan dyah Hariṇī katon gəgəh i suṅsut ira yadin apakṣa laṅghana
 rəs lāvan pagəh iṅ kabhaktin ika kāraṇa niki n ubhaya n lumampaha
 paṅgil paṅhvata janma liṅnya səḍəṅanya karahatana riṅ pamañcanan[1.8]
 
  mantuk dyah Hariṇī manəmbah i* Surendra ri vijila nikā madandana*
 eñjiṅ maṅkat akañcugâdarupa bhūṣaṇa nika pinasaṅnya tūt hənū
 tan kvâmbəknya lumampa-lampah* aṅəlih kasusu laku nikâṅhade-hade
 denyâdharma ri de nirâṅutus amighnanana tapa tatan hanâṅrvaṅi[1.9]
 
  ṅūni n pamvit i jə̄ṅ Surendra maməgəṅ taṅis inimur-imur kinə̄lakən
 maṅke n sampun adoh* lakunya vənaṅ aṅləpasakəna taṅisnya riṅ havan
 lagy ânambatakən laranya kasihan pati səsəl anəsəl purākr̥ta
 tūt mārgāmbara luhnya tan papəgatan drava kadi titis iṅ maṇik bañu[1.10]
 
  kāṅən denya katuhvan iṅ giṇa mamighnani tapa vipathâgave hala
 yadyastun kavaśā pira ṅ sukha təmun yan amuhara hala ndya don ikā
 mvaṅ yan tan kavaśā katon tətəp i śāpa nira paṅavaśanya tan vuruṅ
 kodāsīnan irêka ta pva pinalar-palar ika siha saṅ hyaṅ Īśvara[1.11]
 
  mampəh mātra laranya luhnya pinakembuh i manis i matanya yan vulat
 luṅsur-luṅsur ikaṅ tapih pinakatambəh i raras i təṅah nikâlaris
 hrəknyâlvan ya samar-samar tuna-tunâmuvuhi manis i de nikâṅucap
 aśrī varṇa nikâṅəlih vənəs ikâṅhaləpi kadi vənəs niṅ abrata[1.12]
 
  luṅhā lampah ikânəlat ri hirəṅ iṅ gagana hanan avās hanan samar
 rəp mukṣânusup iṅ rəməṅ kadi vulan lumaku kasaputan lamad-lamad
 lvir vintaṅ sumurup katonan ika riṅ vəkasan asəmu marmakê kapə̄
 rəm niṅ megha tinūtakənya manicip-nicipi javuh avarṇa cātaka[1.13]
 
  ramyanya n paməgat laṅit ləpas adoh təka ri sadavatā nikaṅ limut
 agyā de ni panas hyaṅ arka karaṇanya n alisuh atavəṅ-tavəṅ hima
 prāpta ṅ truh sumaput prabhāva ni lakunya vahu mari huyaṅnya kāṅinan
 tūt Gaṅgâhavan indracāpa tumurun lari nika sukha mampir iṅ vukir[1.14]
 
  vatv ânuṅgul amarvatâhrit aguhâtupis atiba-tiban latāṅkura
 ṅkā teka n dumunuṅ lukar ni darupanya pinahayu lugas siniṅsətan*
 tistis tan hana tīrthayātra viku śakty atapa katəmu śūnya kevala
 aṅhiṅ handiva-handivâgaravalan katəmu marək anuṅsuṅ iṅ guyu[1.15]
 
  priṅgâtyanta ruhurnya mānuṣa paran vənaṅa mara ri dohnya durgama
 ṅhiṅ saṅ paṇḍita saṅ huvus tuməmu ṅ aṣṭaguṇa sira vənaṅ marêrika
 hetu dyah Hariṇī vənaṅ mara kajanman ika saphala devakanyakā
 lər denya n tumurun savaṅ garagatī tumurun ahavan antih-antihan[1.16]
 
  tiṅhalnyâbayaṅan mamet i patapan saṅ atapa parananya bañcanan*
 riṅ Vindhyācala* rîndrakīla saləbak vukir ika pinaran katuṅkulan
 mvaṅ riṅ Revatakāgra Gandhamadanādri masamun apa tan hanâtapa
 hetunya n bhramitâpəgâkuliliṅan kadi pakalaṅan iṅ niśākara[1.17]
 
  lambuṅ niṅ Himavān kidul hana ta parvata śuci patapan hañar katon
 tumraṅ* teja nika prabhāva nira saṅ sutapa tilaka niṅ jitendriya
 aṅlīlâṅililan pahoman ira sə̄h kukus ika maṅadəg nirantara
 lvīr oṅkāra mavindunāda kadi hənva nira hələm anəmva śūnyatā[1.18]
 
  buddhi dyah Hariṇī tumiṅhal irikaṅ patapan asəmu harṣa niścaya
 byaktâvās Tr̥ṇavindu ta pva makapājaran iki liṅ ikânəhər marək
 līlâṅambah i hambal iṅ jalada saṅsaya samar asamun hibək javuh
 miṅsor lvīr ahavan turun-turunan iṅ gupura sukha hanan kadînulur[1.19]
 
  prāptêṅ parvata śūnya kayvan ika pakṣa vukir asəgəh iṅ hañar ḍatəṅ
 haryan mvaṅ hujuṅan sakêṅ* pisaṅ alasnya rumarasah amet kalālatā
 sakveh niṅ vulakan sumaṅgraha bañunya valahar ika pakṣa sāgara
 jaṅgâṅambəki pakṣa kasturi vaṅinya hinaturakən iṅ drəs iṅ barat[1.20]
 
  vahv âron anak iṅ pakis haji katon sukət i pasusupanya durgama
 sakveh niṅ kayu nora tan pagati de niṅ anila təka riṅ tr̥ṇāṅkura
 ndan trāsâsəpi tan paron kapanasan paḍa ragas amalar-malar javuh
 vaṅkal seṅvan alīt-alīt bataṅ agə̄ṅa hələm i paṅadəgnya riṅ juraṅ[1.21]
 
  lvir tan pahyaṅ ikāṅ alas hana giraṅnya vahu linavad iṅ varāpsarī
 tapvan marma dahat panuṅsuṅ ika kevala kusuma yayā maveh sukha
 lumrâkveh* tumibêṅ gəluṅ kadi tinap savaṅ aṅit-aṅitan səkar taji
 kady âṅəmbaṅ akon aṅantya pakamaṅgala nika tanəmən ya devatī[1.22]
 
  ləṅləṅ niṅ talagânamar tasik anak tuna-tuna kavi nora maṅləṅəṅ *
 paṅgaṅ vvadnya kakumbah iṅ bañu sulurnya vahu mətu satuṅtuṅ iṅ tanah
 i groṅ-groṅ i pasir-pasirnya mavatu dyan aniru-niru piṇḍa niṅ karas
 līlâṅanti darā putihnya kadi śaṅkha madulur aṅurambat iṅ hənī[1.23]
 
  ṅkā ta dyah Hariṇī marâdyus aməḍar təṅah abuṅah amavvahan gaḍiṅ
 mālih ṣaṭpada niṅ saroruha malivran i vətis ika kesisan tapih
 romanyâvilətan marê susu nikâniru-niru rakət iṅ lumut-lumut
 kəmbaṅ niṅ kumudâṅlilir kadi tinaṅhi vinulatan ikâṅdadak məkar[1.24]
 
     ri sampun ika məntas aṅliga-ligā kadi taman aśarīra devatī
 titis-titis ikaṅ vəhaṅ satitis iṅ bañu vulakan anumbər iṅ paras
 *lumə̄ṅ amiluluk* gaḍiṅ kahudanan susu nika kasarambahan bañu
 sirat ni bañu niṅ gəluṅ kinirab aṅhiribi kukus i sāri niṅ puḍak[2.1]
 
  titis ni madhu niṅ madhubrata baṅun ləṅa vaṅi humaḍaṅ hanêṅ śilā
 pavitra hana tīrtha nirmala sumaṅgraha ri harəp avarṇa pahyasan
 hrəbuk-hrəbuk i kəmbaṅ iṅ sarasijâsəmu havu-havu muṅgu riṅ cupu
 hirəṅ ni kucup iṅ trikañcu suməlat kadi sipat avavan puḍak-puḍak[2.2]
 
  lumampah aṅəlih kaṅelan apa tan tahu mahas-ahas iṅ vanāśrama
 səkar niṅ asanâmayuṅ* kuniṅ apiṇḍa mamayuṅana kāla niṅ panas
 paḍâṅrəs atatā ṅ* vuluh kadi harəp təkənakəna tan intar aṅhaḍaṅ
 gaḍuṅ kadi kamāsihən paḍa lumuṅ baṅun aharəp anuntunêṅ hənū[2.3]
 
  huvus təka riṅ āśramâṅiṅət-iṅət ry ulaha nika məne n panəmbaha
 nəhər lumaku muṅgah iṅ gupura saṅśaya manaha-nahā marê daləm
 aluṅguh irikaṅ bukur paṅaraṅanya nəhər asidəhâṅure gəluṅ
 cəcək masahuran sakê vuri pinakpak ika pinakadūta niṅ hala[2.4]
 
     bhagavān Tr̥ṇavindu səḍəṅ ajapa nitya Śivasmaraṇa
 asamādhi kumə̄l katəmu həniṅ i buddhi nira n humənəṅ
 dvija śukla suśīla sira pinakadarśana riṅ patapan
 kadi Vaiṣṇavavimba pavulatan ira n pamutər guduha[3.1]
 
  i rare nira ṅūni hati nira hibək sukət aṅrahabi
 inənə̄ ni rajah tamah ira karaṇanya n aron asəvə̄
 atuha pva sira vruh aṅaji guṇa niṅ guru nora kari
 hana sattvaguṇâmaṅani sukət i buddhi nira n patapa[3.2]
 
  vijayêṅ patapan dvijavara makasādhana yoga nira
 anukūla ri jə̄ṅ nira sahana niṅ indriya nora vani
 aṇimā laghimādi kakaratala de ni samādhi nira
 kamumukṣuhan aṅhaḍa marək akəlir svaśarīra nira[3.3]
 
  ri huvus ni samādhi nira linəsu rakva harəp mijila
 anəlat rarab iṅ rərəb aṅuraṅi tan panələs harəpan
 larap iṅ kilat iṅ gagana kadi dinəmvan aganti lumə̄ṅ
 paṅapə̄ ni gərəhnya kadi mamisiki n hana vāhu ḍatəṅ[3.4]
 
     mijil munivarâhavan həniṅ i buddhi nira laku nirâṅhade-hade
 pijər mulat i posik iṅ jaladhi ramya təpi nika katuṅku-tuṅkulan
 ri tiṅhal ira riṅ bukur saṅ araras vinulatan ira maṅligā-ligā
 ya kāraṇa nira n parâgaravalan saṅ ahayu tumuluy madan tapih[4.1]
 
  saṅ ugratapa nirvikāra tamuyan vəkas iṅ ahayu riṅ kadevatan
 salah səmu manis-manis nira baṅun manis iṅ anəmu mitra riṅ hənū
 dudū sukha nira n mulat paḍa lavan sukha niṅ atamuyan* kadaṅ-kadaṅ
 ikaṅ turida rāga sampun amatəh milu-milu mamiratyakən manah[4.2]
 
  aniṅsəti həniṅ ni buddhi nira śuddha ni basahan ira n siniṅsətan
 subaddha daluvaṅ siṅī pinakabaddha nira pamadha* riṅ rajah tamah
 samar tura-turah ni bhasma nira paṅgəsəṅ ira viṣayâtəmah havu*
 jamaṅ kadi mahā taraṅtaṅən i sampət ira huvus anampətîndriya[4.3]
 
  marək sira sulakṣaṇâdara maṅakṣama* kaməna nira n paluṅguha
 katon upaśamâtalaṅkup aṅagəm kayu kanaka supattralepana
 tamuy nira maseva dharma pakatonan i manah ika bhakti kevala
 prasiddha guru śiṣya rūpa nira kālih i papupul irêrikaṅ bukur[4.4]
 
  anəmbah ikaṅ apsarī mətu rarasnya tan asarag aṅambək-ambəki
 ləməs ni luṅayanya kālih ajajar kadi pəpəsa kahambəṅ iṅ susu
 laris ni jarijinya sampun atalaṅkup inayat inamər marêṅ mukha
 amatyakən i raśmi-raśmi ni liriṅnya n api miṅay aṅīrakən vulat[4.5]
 
  lanâṅiṅət-iṅət dvijeśvara tumon hayu nika viniveka riṅ hati
 tulis kanaka vahv inuṅkaban aṅāśraya ri buṅah ika n pabhūṣaṇa
 ahadyan ahənəṅ nəhər masidəhâsəmu taruban i kāla niṅ gave
 yadin halivatêṅ sabhā tan alaraṅ haləpakəna maḍampa mās tatur[4.6]
 
  sinaṅśaya nirâlumâluñuta madhya nika kulayən iṅ pasaṅgaman
 susunya vinaliṅ nirêmva gamələn ri kahiḍəpan ikôṇḍuh-onḍuhan
 vətisnya kadi marvi maṅgarita paṅkvakəna kahiḍəpanya de nira
 mukhanya gumavaṅ ya rakva tinahâlvaṅa hilaṅa ri kāla niṅ tiləm[4.7]
 
  hyaṅ iṅ nagara kālasan pavulatanya n anuruni rikaṅ vanāśrama
 madhubrata baṅun pinañjiṅan ikâṅidəri salaga mətta riṅ səkar
 puḍak kadi panəmpa-nəmpahan ikâsəmu maniliha lambay iṅ ṭikā
 amānuṣa hayunya kenaka nikâmulaṅunakəna riṅ jitendriya[4.8]
 
  kayogyan iṅ apiṇḍa ratna liniṅir saparana nika ta pva həmbanən
 hade kuməḍapa n vulat yan aṅadəg təhər aṅadəga tan paluṅguha
 yadin lukara kenya tan vruh amahayva kahaləp ika denya n aṅligā
 savaṅ-savaṅ iṅ aṅhəmū guyu kapantəs ika pamapaganya riṅ vulat[4.9]
 
     āścarya buddhi bhagavān Tr̥ṇavindu denya
 ndātan hana hyun ira mātra sumə̄ṅa riṅ tvas
 kevalya susthira manah nira tan prapañca
 masvāgatâmanis ujar nira sārjavâtvaṅ[5.1]
 
  rakryan kṣamākəna kamîbu paran kitâri
 strī tan vruh iṅ bhaya ri durgama niṅ vanādri
 aṅhiṅ katon kita vənaṅ mara nirvikāra
 prāptâṅənəs maniluman baṅun indrajāla[5.2]
 
  āsəṅka ni ṅhulun i māsku təkanta maṅko
 strī niṅ viśeṣapuruṣa prabhu cakravarti
 tan sah kinuṇḍaṅ i səḍəṅ niṅ aburva-burvan
 ndā ṅke n katəmva samayanta lavan priyanta[5.3]
 
  strī tan padharma ta kunaṅ kita kāri śoka
 svāminta tan pahaməṅan kavi tan pavastha*
 ambəkta vikva manusup-nusupêṅ alas gə̄ṅ
 sambin hiḍəpta vulikən palarən katəmva[5.4]
 
  anvam kunaṅ kita katuṅhapan iṅ bapebu
 muṅgv iṅ kadaṅ maṅupapīra* maveh larâmbək
 mārganta lampus aṅusir vanadeśa śūnya
 ahyun* lumakva viku kilya rarā viratya[5.5]
 
  hyaṅ-hyaṅ niṅ āśrama kunaṅ kita divyacakṣuh
 vruh riṅ jitendriya sadābrata tan kənêṅ strī
 buddhinta mogha mavəlas mulat iṅ daridra
 prāptânurun paran ikā paṅanugrahanta*[5.6]
 
  rakryan hiḍəpku ri hayunta sakêṅ vanādri
 ambət ni sinvam iṅ aśoka marê təṅahta
 molah* kadînəluk-əluk luṅ ikaṅ gaḍuṅ mrik
 tan sah katon i luṅayanta ləməs-ləməsnya[5.7]
 
  amraṅ baṅ iṅ katirah arja hanê laṭinta
 tuñjuṅ birū məkar alurv akusū sugandha
 mālih lurunya mamanis kavavê matanta
 mimbâmarāśraya tikəlnya hanê halista[5.8]
 
  polah nikaṅ kusumasāri hanê vivalta
 maṅgiṣṭa vāhu rinəmək tumibê kəcapta
 paṅhrəṅ nikaṅ bhramara muṅgv i taṅis-taṅista
 hīs* niṅ tusāra rumarab makajanma luhta[5.9]
 
  sandeha buddhi mami de ni haləpta māsku
 dūra n manuṣya kita kevala devaputrī
 de niṅ manarka ri ḍatəṅta mahāprabhāva
 saṅkê hyaṅ Indra mapa donta varah kamîbu[5.10]
 
  nāhan panarka nira marma dahat rasanya
 mambə̄ tilam kadi huvus vruh i rumrum iṅ strī
 śr̥ṅgāra devaduhitā kavəlad hatinya
 maṅgəh ri buddhi bhagavān kəna bañcananya[5.11]
 
     suraputrikā sumahur ādara mulat aviraṅ tumuṅkul anaṅis
 bhagavān rəṅə̄n pavarah i ṅhulun aṅusir aṅāśrayê kadi kita
 taha tan sakê Surapati n ḍatəṅ aṅənəs amet pradeśa vəgilən
 mvaṅ asambhava n hyaṅa niṅ āśrama panaha-nahā dvijeśvara hade[6.1]
 
  tuvi tan manuṣya manivi prabhu madulur aburva-burva riṅ alas
 hayu ni ṅhulun taha tan antuk iṅ aṅalap-alap sakêṅ girivana
 riṅ apa n rarâharəpa vikva manusupa manəmbahêṅ* viku talun
 pisaniṅv ajalva kavi mūrchita layat alaṅə̄ manambaṅ anadin[6.2]
 
  bhagavān manəhta huniṅan humulunakən avaknya tan patəbusan
 tuvi hetu niṅ mara ri jə̄ṅ dvija taruṇa bhaṭāra Dharma maṅutus
 i ratəṅ nikaṅ brata samādhi kakavaśa təkapta sampun amatəh
 mətu tan pasaṅkan inucap vulatana tariman ṅhulun phala nika[6.3]
 
  hyaṅən i ṅhulun ri pada saṅ dvija taruṇa kaśuddhyanôtus-utusən
 pisanīṅv anəṅgaha məne n pasuruhana səkar lavan bañu damu
 marəkêṅ paturvan aṅisapvakəna suku munīndra riṅ pakasutan
 tan asambhava n hulun anaṅhuluna yan apuyəṅ dvijarṣi majapa[6.4]
 
  arənah təkapnya n aṅucap kama riṅ ujar amighnani brata tapa
 mata mesi luh saha taṅis vinulatakən ikā vineh amanisa
 ajajar pasaṅgraha nikā susu vaṅi ni pipinya lāgi sumaji
 kadi pādapâṅlih alaris təṅah ika pasənāha ri dvijavara[6.5]
 
  umənəṅ* dvijarṣi rumase vacana nika təkā vaśâṅhamu-hamu
 smaradūta kevala manisnya n aṅucap ataṅis lanâməlas-arəp
 vəkasan dvijendra vihikan ry abhimata nika yan pamighnani tapa
 mətu kadvijātyan ira nora kavədi nira sāhasânapathani[6.6]
 
     aḍā vipatha ko pakojar iku dhūrta tan aharəp i hayva niṅ tapa
 huvus vruh aku yan pakona Suranātha karaṇamu ḍatəṅ mamañcana
 ikaṅ hala gavemu tan vuruṅ amaṅsulana maləsanêri ko məne
 manuṣya təmahamva tan valuya riṅ surapada vəkasamva devatī[7.1]
 
  yadin śatasahasrabhāgan i sukhaṅku n ataki-taki niṣparigraha
 tathāpi kapana n samaṅkana sukhaṅkva k aṅusira sukhêṅ surālaya
 hana pva sukha niṅ manuṣya masamāgama mapa ta gave nikâdhama
 ləhəṅ juga ṅ anəmva pātaka sakêṅ katuduhana kabañcanâtapa[7.2]
 
  nahan liṅ ira sāhasâṅḍavuhi śāpa nəhər anudiṅî kivâṅdələ̄
 prapañca surakanyakā kahilaṅan hurip apəga ri tan sih iṅ Vidhi
 ri doṣa nika rāga-rāga n aṅusir sutapa pisaniṅūn kabañcana
 alum kadi gaḍuṅ pinuṅgəl aṅayuh səkar iṅ asana tan vuruṅ pəjah[7.3]
 
  tumuṅkul i harəp dvijarṣi makacāmana rarab i ləbū ni jə̄ṅ nira
 hanan kadi vaśâṅdələ̄ nəhər aminta vinaluyakən iṅ surālaya
 məhāh salahasâtəpak jaja manəmbah aḍəkuh amalar kasanmata*
 apan harəp iṅ antaśāpa karaṇanya n aṅucap amanis maṅañjali[7.4]
 
  dvijarṣi huripən ṅhulun titisanâmr̥ta valuyakənêṅ kadevatan
 əmās* maṇik anekavastu kəta ṅ enaka panəbusa ni ṅhulun hurip
 ṅhulun pva kasihan muvah syapa pametana pirak i rikaṅ tapovana
 mataṅnya k anaṅis panəmbaha ri jə̄ṅta panəbusa ri jīva ni ṅhulun[7.5]
 
  tuhanku bhagavānku hāh sipi lalista vulatana manəhta kāsy-asih
 harəp muliha tan vənaṅ mulih aṅantya ri kita kita melik i ṅhulun
 unəṅ niṅ abapebu tiṅhalana denta mapa karika hetu niṅ hənəṅ
 kədə̄ harəp anona māti kəna śāpa karika kita tan vruh iṅ vəlas[7.6]
 
  ahā mpu vihikan ṅhulun ri vuyuṅanta* kalalarana śuddha niṅ tapa
 kṣamākəna manəhta tan tugətananta sakasalah i śīla ni ṅhulun
 prasiddha kita paṇḍitânumata riṅ viguṇa vipatha tan vruh iṅ krama
 si səmbah ika jampya niṅ kadi kita n luməkasa vuyuṅ iṅ kadi ṅhulun[7.7]
 
  kucup niṅ asanâluru ndan amalar karirisana ri taṅgal iṅ kapat
 gaḍuṅ lumay aṅolakən tavaṅ aluṅluṅan amalar anəmva rambatan
 həlaṅ midər anambayaṅ saha taṅis kapanasan amalar drəs iṅ javuh
 ṅhulun pva kalaran mataṅnya k amalar turunana vara de dvijeśvara[7.8]
 
  ahā pahalavə̄ ta koṅ avakana ṅ kapalaṅ-alaṅ i demu n apsarī
 kadaṅ-kadaṅa de bapebu pəkuləmva paḍa kari sirêṅ kadevatan
 pəjah ṅaran iki syapêka ta taṅis-taṅisana mulatâsihêri ko
 vəlasku ri hayunya sis mapa tikī haməṅana niki yan pəjah məne[7.9]
 
  bhaṭāra Suranātha tiṅhalana de nr̥pati kasih-arəp patik haji
 huvus kaləmahan śināpa kapana n maluya muvah i pāda saṅ prabhu
 hilaṅ manə-manəh Surādhipati tan vuruṅa pəjaha riṅ pamañcanan
 riṅ āśrama vəkas ni jīvita patik haji viphala pakon Surādhipa[7.10]
 
  prabhu prabhu rəṅə̄n taṅis ni Hariṇī kapəgan aputək aṅhiḍəp lara
 pəjah pinativar kinonakən i tan kavənaṅ ika gave dinohakən
 ikaṅ gati śināpa sis ya katahā ya katəmu tuluṅən patik haji
 pati pva balik iṅ hurip lara lalis pva balika ni vəlas Surādhipa[7.11]
 
  vijil sahana saṅ hyaṅ iṅ kusuma vāhu sumalaga nihan lavad* ṅhulun
 hurip gəlisa ni ṅhulun ya palakunta ri yativara hayva tâsuve
 kunaṅ yan agəgəh dvijarṣi palalun savuyuṅ* ira sadenya saṅkulən
 tuhun kita luməṇḍva-ləṇḍva ri śavaṅku gəsəṅən i pañaṇḍi niṅ vuṅū[7.12]
 
  manis ni mata ni ṅhulun labuhən iṅ jaladhi luh irikaṅ tasik madhu
 raras ni vaja ni ṅhulun hañutən iṅ śrigaḍiṅ i pucak iṅ gunuṅ gula
 ləməs ni ləṅən i ṅhulun ləpasən iṅ gaḍuṅ aṅəlih aṅolakən tavaṅ
 laris ni vətis i ṅhulun kəkəsananta kəmitana ni deva niṅ puḍak[7.13]
 
  kəlab ni tapih i ṅhulun suji ya teki pupulakən i posik iṅ səkar
 pataṅkis i giriṅsiṅ i ṅhulun aṅantya ri ləṅəṅ i kiriñciṅ iṅ bañu
 pənəd ni laku ni ṅhulun tan asarag valuyakəna ri lampah iṅ liman
 pəpə̄ ni panaṅisku tan kahuniṅā* ḍavuhakəna ri śabda niṅ cucur[7.14]
 
  ameta maṅunəṅ galuh kita pamorana ni kusut i roma ni ṅhulun
 ri mimba ni taman ta paṅləpasananta ri rəṅu ni halisku yan tikəl
 gəmuh ni susu ni ṅhulun vahu mijil tuhañaṅakəna riṅ pucaṅ gaḍiṅ
 vənəs ni mukha ni ṅhulun hañutən iṅ vulan inəmukan iṅ lamad-lamad[7.15]
 
  pamādapa* ni madhya ni ṅhulun aros kirimakən iṅ aśokapādapa
 əbun* hana ri tuṅtuṅ iṅ tr̥ṇalatāṅkura patuvavanê luh i ṅhulun
 lavan pañurigênunus ni paṅavakku rakətakəna denta riṅ tulis
 luṅid ni kuku ni ṅhulun turuṅ aṅanya ri jaja-jajar iṅ səkar taji[7.16]
 
  nahan śruti ni de nikânaṅis atuṅtuṅ ucapan aməlas-məlas-harəp
 samasta para deva sūkṣma humənəṅ tinaṅisan ika tan hanâṅlavad
 arəs hava-havākənâvədi kumə̄l vruh i gəgəh i vuyuṅ* dvijeśvara
 paḍâṅrəs anaṅis-naṅis taṅis ikā piniturun ika muṅgu riṅ vaneh[7.17]
 
  taṅis-taṅis i deva niṅ kusuma sūkṣma tinaṅisakən iṅ madhubrata
 taṅis niṅ amarāśrayêṅ vulan avā tinaṅisakən i śabda niṅ cucur
 taṅis-taṅis i deva niṅ jalada cātaka* manaṅisakən hanêṅ tavaṅ
 taṅis-taṅis i deva niṅ masa kapat tinaṅisakən i gəntər iṅ patər[7.18]
 
  muvah dyah anu mojar asrət ucapanya tuna-tuna sinambaṅan taṅis
 mpu ḍaṅ hyaṅ apa tāh inanti ni manəhta paṅuṣadha ri duhkha ni ṅhulun
 yatan hana hiner manəh dvijavarâsiha humuripana ṅ huvus* pəjah
 kṣamākəna magə̄ṅ ṅhulun mpu varahən duga-duga mara tan harəp-harəp[7.19]
 
  nahan rasa ni de nikânaṅis aminta vinaluyakən iṅ kadevatan
 udhāni bhagavān paṅavruhana de nira mulat amanis vavaṅ lipur
 apuy siniram iṅ javuh paḍa ni suṅsut ira tan agəgəh vavaṅ paḍəm
 sərəh vaṅi lavan duh iṅ vvah araməs ri vaja paḍa ni de nirâṅucap[7.20]
 
  paran karika tan sihaṅkva ri kitânaku kita karikâpan uttama
 manuṣya tuvi sāvakanya yan atə̄n mara-mara hiniḍəp kadaṅ-kadaṅ
 kunaṅ saṅ agave laranta paramārtha nira sira bhaṭāra Śaṅkara
 lukat ni kapalaṅ nikaṅ sukr̥ta mārga ni kapalaṅ i denta devatī[7.21]
 
  priyanta riṅ anādijanma dadi mānuṣa lituhayu sūryavaṅśaja
 narendra Raghu rakva mānak aniru prakaśita subhagêṅ purāntara
 apañjy Aja dhanurdharânvam isi niṅ Raghunagara turuṅ smarātura
 tuhun kita dine bhaṭāra yugalanya muvah akurənâsihê kita[7.22]
 
  kunaṅ pva siha ni ṅhulun ri kita tan kalavasana dadinta mānuṣa
 aṅālihana kaprabhun kita lavan saṅ Aja sukha sarājya tuṅgalən
 tuhun paməkasanta vīja savijîrika kita maluyêṅ kadevatan
 səkar sumanasântakanta ya tikâməgatakəna ri śāpa ni ṅhulun[7.23]
 
  huvus pva kita mantuk iṅ surapadânaku katəka-təkêṅ vvaluṅ tahun
 samaṅkana narendra saṅ kavəkas iṅ nagara muliha riṅ kadevatan
 apaṅgiha muvah lavan kita tuməmvakəna phala nikaṅ kadigjayan
 mataṅnya pahayun manahta sukhamārga matəmahana rājaputrikā[7.24]
 
  nahan rasa ni de nirâməgati śāpa nira təhər ajar satorasih
 ri mūla ni dadinya len təmahananya tinalatah irâgalar taṅan
 kunaṅ pva vəkasan hiḍəpnya ri kaśāpa nika kadi vineh anugraha
 unəṅnya matəmah luh adrəs i kapə̄ lara turida nikâtəmah taṅis[7.25]
 
     hāh saṅ mukṣa ri luhku tan pahaməṅan namu-namu pəjah iṅ pasaṅgaman
 maṅke pvâmbəka niṅ prahāsana bisâṅhari-harih iṅ arəs pinaṅkvakən
 ṅūni n hyaṅ kita riṅ surālaya manəhta milu matəmahan varāpsarī
 maṅke pvâṅdadi rājaputra kita her ṅhulun atəmaha rājaputrikā[8.1]
 
  hāh svāmiṅku dudut ṅhulun ri juraṅ iṅ ləpihan alal aṅə̄lakən laṅə̄
 həmban riṅ vvat aśokapādapa təṅahku pagaməlana luṅgah iṅ gaḍuṅ
 suṅsuṅ riṅ maṅunəṅ galuh lulut unəṅku ri kita kaka tan vənaṅ kinas
 riṅ paṇḍan haḍaṅən ṅhulun lumaku śoka laku-laku ṭikâhavan puḍak[8.2]
 
  nāhan ṅrəs-ṅrəs i samba-sambat ika kāsihan alal apasah lavan priya
 tan sih niṅ Vidhi mogha tan patuluṅan karaṇa nika manəmvakən lara
 de niṅ gyānya tuməmva janma saṅ aniṅgalakən iriya riṅ kadevatan
 amvit matya manəmbah iṅ dvijavarânəhər aṅusapi luhnya riṅ sabuk[8.3]
 
     huvus praṇata bhakti tan paśaraṇāśraya mati lumah iṅ pamañcanan
 humuṅ taṅis i sundarī nikaṅ alas hinarivuvu ni śabda niṅ gaguṅ
 rərəb kusumasāri tan papəgatan kətug i təḍun iṅ ertalîṅ juraṅ
 luṅ iṅ gaḍuṅ aṅindracāpa humaḍaṅ havana nika madadya mānuṣa[9.1]
 
  hyaṅ Agni hana riṅ śarīra mijil aṅgəsəṅi śava nikâgilaṅ-gilaṅ
 kasiddhyan ira saṅ dvijarṣi gumave dilah ika karaṇanya n ujvala
 bukur pamiḍaran ndatan* milu gəsəṅ kadi jalada* rinəṅgan iṅ kilat
 samantaji paḍəm tuhun hana kukusnya kari sakukus iṅ damar pəjah[9.2]
 
  hayunya milu bhasmibhūta təka riṅ gəluṅ ahavuk amiṇḍa riṅ kukus
 lumə̄ṅ va nikaṅ asthi mātra kadi śeṣa ni luru ni matanya yan vulat
 baṅun tura-turah nikaṅ sipat ikaṅ latu-latu tumibā paḍâhirəṅ
 hilaṅ sinirir iṅ samīraṇa havunya tumuluy anarīra riṅ hrəbuk[9.3]
 
     saṅ hyaṅ niṅ suraloka tan pahaməṅan namu-namu pəjah iṅ pamañcanan
 sūkṣmâṅjanma marêṅ Vidarbhanagarī sira ta pinakasāri niṅ sarāt
 putrī śrī Krathakeśikeśvara nəhər hayu nira kadi ṅūni n apsarī
 khyāti śrîndumatī panaṅgah i sira n pamukha kadi śaśaṅka pūrṇama[10.1]
 
  *lvīr iṅ svapna vijil nirâdbhuta karəṅvan i vali nira riṅ kadevatan
 rəmrəm taṅ daśadeśa de ni sahab iṅ jaladakusuma* muṅgu riṅ tavaṅ
 ləṅləṅ de ni gərəhnya ṣaṭpada malivran apupul irikaṅ limut hrəbuk
 sumyuk taṅ madhupuṣpavarṣa madulur jaya-jaya ri jayā nr̥pātmajā[10.2]
 
  ṅūni n tuṅgal anak nareśvara lavə̄ manah ira ri vijil nr̥pātmajā
 ndātan pembuh ikaṅ sukhê sira baṅun bañu humidəṅ aṅanti riṅ ranu
 maṅke n pembuh anak nirâhayu sinambhava maṅadəha lakṣmi niṅ purī
 embuh gə̄ṅ kadi sāgara rvab aməpək sukha nira ri vijil nr̥pātmajā[10.3]
 
  rakryan saṅ pinakeña rakva kulavaṅśa vəka-vəka kadaṅ-kadaṅ haji
 aśrī varṇa nirâraras kadi saroja kinəlabakən iṅ ryak iṅ bañu
 de niṅ məñcuh aṅambək-ambəki sabhāva nira təka hirəṅ kineriṅan
 susvan bāhvan agasyak aṅhaləpakən vruh iṅ aṅinakanê tuhan-tuhan[10.4]
 
  lāvan tovi nirâhaləp marəka hadyana kunaṅ asavaṅ priyambada
 ndan parnah kaka de nirêña nira karva sira paḍa suśīla vīryavan
 kālih-kālih irâṅharis-haris anusvani rahina vəṅî suputrikā
 saṅkêṅ svarga hulun tuhâṅgəh ira ṅūni ri hana nira riṅ kadevatan[10.5]
 
  vvaṅ ri jro juru niṅ məṅəs pinarək iṅ vagəd amirit i hatvik iṅ manis
 sakvan selvan atūt manahnya kalavan kabayan iṅ arəjêṅ kaguṇḍikan
 tuṅgal riṅ katəkāsihan lavan ikaṅ pinuji pinakagusti riṅ* raras
 rūm rakryan nr̥paputrikā mava hayunya tuhu ratu ni raśmi niṅ prajā[10.6]
 
  strī māvak caturaṅga sabhya tan athāni panagara təkâhavan ratha
 prāyâpāmbəkan aśvasañcari lakunya vagəd aniru*lampah iṅ liman
 nistanya n viparīta rūpa nika tan kasah i pada narendraputrikā
 himpər peka minantryakən huvus abhūṣaṇa hinaləpakən yayâhala[10.7]
 
  rakryan rājasutânvam eṅgal atuhâṅiṅət-iṅətakən aṅdələ̄ tavaṅ
 aṅliṅliṅ kinaharṣan iṅ kaka-*kakâmvaṅi sira rinəbut pinaṅkvakən
 kahyun-hyun kumurəb-kurəb kumədal asriṅ aniru-niru putra niṅ pəñu
 vahv âhuntv aputih katon səḍəṅ irâsəmu guyu baṅun aṅhəmū mənur[10.8]
 
  solah bhāva nirâmaṅun sih aṅəvah* bapa bapa juga de nirâṅucap
 yan paṅjaṅkah aṅaṅguh-aṅguhi gumoh lumaris asəmu ləmbu kanyakā
 mogâhyaṅ sira yan maluṅguh ararəm tumiru-tiru paluṅguh iṅ gaṇa
 yan sore mulat iṅ vulan vruh avavā vulan anuduhi vimba niṅ vulan[10.9]
 
  endah buddhi nikaṅ vaneh mamitaṅis-mitaṅis i sira harṣa riṅ taṅis
 eṅgal mary anaṅis pinakpak amanis vulat ira sinave pinaṅkvakən
 len tekaṅ harəp* iṅ halâhala-halan mamalaku hala hāsyakāraṇa
 maṅkin tībra raras narendratanayâhayu ri huvus ira n paveh ala[10.10]
 
  anvam tapvan apâsarik hayu nirân inaṅətan apupuk ri vunbunan
 tan paṅde hala tambəh iṅ hayu bajaṅ-bajaṅ ira mata niṅ lavak bulu
 pantəs yan pagəlaṅ lave vənaṅ i kāla nira kapəjahan rare bajaṅ
 tambā niṅ səgu tuṅtuṅ iṅ sərəh aṅimbuhi manis ira yan hanê rahi[10.11]
 
  ndi nyū* danta paḍā məne n ləviha yan marək i sira səḍəṅ pinaṅkvakən
 lāvan ketaka dūra n aṅhiriba nista nika n inuparəṅgan iṅ ṭikā
 sakveh niṅ kusumâvənəs pinakataṇḍiṅ ira vavaṅ alum sakêṅ taṅan
 maṅgəh de niṅ anusvanî sira dudū lavan anak-anakan sinusvakən[10.12]
 
  eṅgal vruh tinitah bisâtaratayan vəgig aṅadəg-adəg vavaṅ tibā
 guyvan* vruh makukuk bayan tinañakən kahanan ira bisâtukup mata
 sorêsuk maləbū-ləbū cala kinon ahuvusana ya saṅkan iṅ taṅis
 harṣânon gigirən sirâṅgyat anəpak bisu-bisu nəhər aṅgigir-gigir[10.13]
 
  dudv aṅkən vəṅi de nira n vruh aṅucap mari bisu-bisu saṅsayâbənər
 sampun rakva sirâpupak pinakapūrvaka nira n aṅajî munīśvara
 prajña vruh ri kalīṅa niṅ pada* kadi vruh alavas anulus vicakṣaṇa
 eṅgal pathya ri kaprayogan i rusit niṅ aji kadi təmah Sarasvatī[10.14]
 
  umvat śīghra tuvuh nirâhayu savaṅ salaga niṅ asanâṅrəṅə̄ gərəh
 tapvan vruh riṅ iraṅ dahat kalukaran tapih avuda-vudâgəlaṅ*-gəlaṅ
 tan pendah ləṅəṅ iṅ vuluh gaḍiṅ i kāla ni pamilət i luṅgah iṅ gaḍuṅ
 mambət madhya nirâvəlū buṅah i varṇa nika kadi giliṅ-giliṅ kuñit[10.15]
 
  nirvā tan paguṇa ṅ pupur pinakapahyas ira təvas aveh kram* iṅ mukha
 dūrâṅhayvana tan padon sipat irâṅlətuhi* ri həniṅ iṅ matâbiru
 lāvan taṅ paṅəluk ləṅən viphala yeka karaṇa ni halis nira n tikəl
 vyarthâṅ tūlahanânukər-nukəri tan vuruṅ amaṅunakən srət iṅ susu[10.16]
 
  sumraṅ-sraṅ mata vahv atə̄n ri ləṅəṅ iṅ gərəh aṅirim-irim lavan riris
 aṅlūd ry ambək ira n rimaṅ taṅis ikaṅ bhramara kalilipən saḍək hrəbuk
 yan sore ri huvus nirâhavu-havu vruh amava kalaṅə̄n irêṅ natar
 aṅhəmban* karas esi bhāṣa pinakānak-anakan ira tan sah iṅ tanah[10.17]
 
  piṇḍa dvādaśavarṣa kāla ni vijil nira rumara-rara n hanê daləm
 yan paṅhyas-hyasi mogha tan kavanəhan tiniru-tiru sade nirâṅhyasi
 sotan ta ṅ hyaṅ iṅ Indraloka kapana n tan apənəda təmahnya mānuṣa
 lakṣmī niṅ nagarâhulap mulat i rūpa nira n ahayu katvaṅ iṅ tulis[10.18]
 
  miṅkil tapvan agə̄ṅ payodhara nirâṅləvihi buṅah i tuṅtuṅ iṅ gaḍiṅ
 hyaṅ hiṅ* tāman aṅiṇḍarat səmu ni rūpa nira n ahayu muṅgu riṅ taman
 tistis lālana tan hanâṅiriṅakən laku nira kadi tan tuhan-tuhan
 molah sumpiṅ irâsanâlum avənəs baṅun avədi ri luñcip iṅ mata[10.19]
 
  paṅrāt niṅ kalaṅə̄n tinurvakən irêṅ vatu karaṅ aṅilo vvay iṅ ranu
 tan śobhā* humiriṅ lumah makakaraṅ-hulu ləṅən ira mūrchitâṅligā
 paṇḍan raṅkaṅ aṅə̄bi tan panisi mātra ri sira n apulaṅ lavan hrəbuk
 amrəm karva karas ləṅəṅ kadi ṭikā piniturun inamər sakêṅ puḍak[10.20]
 
  maṅkin marma narendra māsih anəkāni samaṅinakanê manah nira
 *buddhi śrī parameśvarī sukha makānak* i sira samanah nirênarih 
 maṅke n tan hana vahv atakvan ahiḍəp nr̥pati təka sirâṅhəmū guyu
 maṅgəh buddhi nirâjajar lavan anak nira baṅun aṅabehi jīvita[10.21]
 
  *saṅ Bhojânak irâtuhâpagəh ikaṅ guṇa ri sira paṅavruh iṅ ratu
 sākṣāt prāṇava īśvara nrəpati kāsih ira sira suśīla nītimān
 aṅhiṅ rakva pakə̄ nareśvara ri bhūmi nira sira sadā janapriya
 maṅgəh rovaṅ irâṅadəg ri hiḍəp iṅ mulat i sukha nira n paḍâpagəh[10.22]
 
  ndan griṅ saṅ prabhu saṅsayâbvat atələb maṅinak-inaki tan tulus varas
 təṅrān iṅ hurip iṅ śarīra paḍa rūkṣa mavarah i təkā nikaṅ pati
 yekā hetu nirâṅutus marəka riṅ dvijavara r̥ṣi śaiva sogata
 mvaṅ mantrī vinəkas-vəkas nira n anak nira sumiliha ratva hayva len[10.23]
 
  sakveh saṅ vinəkas-vəkas paḍa təñuh tvas ira kahənəṅan mulat juga
 de niṅ duhkha tumon i kāsy-asih i saṅ kavəkas ira dumeh sirâsiha
 mojar mātra pəgat-pəgat vəkasan amrih asayut aməlas-məlas-harəp
 luh lāvan səkəl iṅ taṅis dulur i de nira sumahur i śabda saṅ prabhu[10.24]
 
  he nāthaṅku huvus kapaṅku vacana nrəpati rasa nirâvəkas-vəkas
 an saṅ Bhoja gumantya ratvakəna yadyapi pəjaha məne nareśvara
 ndan lvir vyartha ḍavuh ni śabda naranātha ri sama-marək aṅlavad-lavad
 āpan ṅhiṅ sira keṅə-keṅət* alavas kumalilirana kaprabhun haji[10.25]
 
  śaktin de naranātha hayva ləsu saṅ prabhu tahapana vedya kinkinən
 śrī devîndumatī katoliha katon uvuh-uvuha nira n katiṅgala
 *mvaṅ saṅ Bhoja sirânvam ardha kapalaṅ vəkasakəna narendra riṅ prajā
 ndān amrih-mriha saṅ prabhu syapa parāśrayana sama-marək məne n kari[10.26]
 
  nāhan liṅ sama maṅlavad-lavad i saṅ prabhu lara nira membuh aṅlare
 vahv âṅlumpuhi saṅsayâmaṅəti roga nira vavaṅ alum sirâvənəs
 tan polah sira tan kəḍap ṅuni-ṅuni n paṅucapa sira kevalâturū
 ṅhiṅ maṅguh kalavan miṅəl sahur ira n tinaña-tañan i de nirâlara[10.27]
 
  satya śrī parameśvarī tan avədîṅ pati tumuta ri līna saṅ prabhu
 ndan devîndumatī tinolih ira kāsy-asiha nira məne n katiṅgala
 mvaṅ saṅ Bhoja paḍânvam-anvam anaṅis paḍa vihikan i tībra saṅ prabhu
 kālih-kālih irâpupul tinaṅisan pinəkul ira nəhər sinuṅkəman[10.28]
 
  ai Bhojaṅku vəkaṅku hayva tan asih kita bapa riy arinta kāsihan
 putrīṅkv Indumatīṅku bhaktya ri kakanta kita sarika sambhavâsiha
 anvam kāri tuhanku* deṅku kavəkas riṅ iña lavan uvâmalar tuha
 himpər hantiga niṅ manuk taḍahasih sy anaku tinuvavākən iṅ vaneh[10.29]
 
  vuṅsv amvīta bibinta matya tumutê kapati saṅ ahulun ṅhulun tuhan
 lvâmbək māsku saṅ aprihêṅ* bhuvana səmbahən iṅ amava rāt kitânaku
 ai putrîndumatīṅku māsku t ahurup tapih alah ibu kenku kenakən
 soṅsoṅaṅkva tapihta karvana lavan haji ləpasa mamukṣa-mukṣana[10.30]
 
  səmbah ni ṅhulun alpadharma ri padadvaya paramaviśeṣapaṇḍita
 pun devîndumatī kayatnakəna de vivudhapati bapebva māsiha
 mvaṅ saṅ Bhoja muvah vuruk-vurukən iṅ nagara palar anirva saṅ prabhu
 varṣājñāna parâdhipaṇḍita dumadyakəna kavijayanya riṅ prajā[10.31]
 
  nāhan liṅ parameśvarī tucapa saṅ prabhu kasih-arəp aṅhiḍəp lara
 saṅ hyaṅ jīva hanê gulū nira lavan kətə-kətəg ira saṅsayâsamun
 sampun kāku pasāra-sāra ni varah yativara rinəgəp nareśvara
 tan simpaṅ kadi de nirâṅayatakən panah aṅənani de nirâṅhiḍəp[10.32]
 
  tr̥ṣṇābandhana* riṅ śarīra pinəgat nira manah ira kevalâhəniṅ
 sadyotkranti linakṣyakən pataṅananya tumutupana simpaṅ iṅ hənū
 lāvan mantra nikā ndatan dva sira saṅ prabhu vibhu riṅ avak vavaṅ məsat
 kevalyâśraya sūkṣma māri kahiḍəp mamarəṅi Śivamārga dug məṅā[10.33]
 
  sampun māti nareśvarâtri sakaḍatvan anaṅisi pəjah nirâlara
 śrī devîndumatī muvah tinaṅisan kapati lumay avak nirâvənəs
 mādan śrī parameśvarī marək anəmbah i śava haji satya sādara
 mājar yan sira milva matya pavarah nira karaṇa ni luh niṅ aṅrəṅə̄[10.34]
 
  he nāthaṅku nihan ṅhulun praṇata bhakti tumuta saparanta tan saha
 yadyastun kita devatâthava manuṣya huluna pakənaṅkva de haji
 putrī putra rarā səḍəṅ mərə-mərəh kathamapi tan ikā katoliha
 patrəmta prabhu yeki haṇḍəmana ni ṅhulun amah aku suṅsuṅ iṅ hənū[10.35]
 
  nā liṅ śrī parameśvarī nəhər apatrəm aməkasi hurip sirâsəgu
 himpər varṣa tibā nikaṅ luh i Vidarbhanagara humilī mavah-vahan
 sambat-sambat ikaṅ sarājya gumərəh kadi kətər i gərəh niṅ ampuhan
 tavvan riṅ kusumâṅjrah iṅ masa kapat paḍa ni taṅis ikā n* rinəṅvakən [10.36]
 
  prāpta ṅ truh kadi səmbu-səmbur i jajâṅavara ri gəmuh iṅ payodhara
 varṇākāra nikaṅ kuvuṅ-kuvuṅ apiṇḍa pupuk i rahi keṅgutan halis
 polah niṅ kilat iṅ tavaṅ kadi kəḍap niṅ asamaya kapaṅgihêṅ taman
 his-hīs niṅ bañu muṅgu riṅ tarətəpan kadi luh iṅ anaṅis pinaṅkvakən[10.37]
 
  muṅgv iṅ maṇḍyusa kāli-kālih ira mogha kadi kinasut iṅ pasaṅgaman
 keṅər mātra gulū narendramahiṣī kadi cala-cala tan panūt kinol
 piṅgir niṅ kanin iṅ jajâsəmu mirah kadi karagət i tuṅtuṅ iṅ kuku
 rāhən siñjaṅ ira n lume miṅay avarṇa vahu kavava de nareśvara[10.38]
 
  śrī devîndumatī ləvəs lara nira n panaṅis asidəhâṅure gəluṅ
 mambət madhya nirâṅgaluṅgaṅ araras təṅah ira sumave ri saṅ pəjah
 tan kevran lukar iṅ tapih vijil i luh nira tan inusapan hanê mukha
 sambat-sambat irâṅrəmək* hati rasanya karaṇa ni taṅis niṅ aṅrəṅə̄[10.39]
 
     ahā bibi haji ndi sihta vinaliṅku ta kita tulusâsihê ṅhulun
 muvah bapa haji ndi sihta palakunkva* tulusa ni vəlasta ri ṅhulun
 ujarta kita ṅūni kāsihana niṅ* jagat anaku sadā pakāśrayan
 jagat karika māsihêry aku kita pva paḍa tan avəlas maṅaryakən[11.1]
 
  prabhuṅku kita kālih əndi parananta pavuṅu sakarəṅ varah ṅhulun
 yan iṅ Śivapadâthavêṅ Haripadâthava ləpasa kunaṅ sakêrikā
 ṅhulun tumuturâpa don iṅ ahurip viphala yan apasah lavan kita
 patiṅku havanaṅkva muṅsir i padanta bapa tañakənêṅ kadevatan[11.2]
 
  pulahta humənəṅ diṅaryan asagar ndi kari culu-culuhta ri ṅhulun
 nihan ṅhulun anakta paṅkvakən aḍâtiśaya bapa kita n huvus pəjah
 prayojana ni deṅkv asambat akusā baribinana kita n paḍâturū
 palar-palar avuṅva de ni panaṅisku nəhər ajara māsku cəp tuhan[11.3]
 
  nihan tətəlakən hatiṅku bibi muṅgah akəsəl ahənək təkê jaja
 muvah prih i mataṅku tīsana rahup-rahupana bibi bavva-bavvana
 pilī*-piliṅan i ṅhulun dumadak aṅhəlu pupukana tulya-tulyana
 guluṅku kadi meh kahə̄tana rasanya n anaṅis i patinta səmburən[11.4]
 
  ri kāla ni huripta ṅūni bibi sāhasa kita sahasâṅabət ṅhulun
 hasih bapa hajî* ṅhulun təka sirânuluṅ aṅusapi luh mamaṅkvakən
 mataṅ ya bibi mah palu ṅhulun alah pavuṅu sakaharəp ṅhulun habət
 ndya sī yan anuluṅ muvah bapa hajî ṅhulun atəhər ataṅguhê kita[11.5]
 
  syapêka śaraṇāśrayaṅkva ri pəjahta bapa haji nihan dudut ṅhulun
 apan kaka turuṅ vənaṅ śaraṇa ni ṅhulun apituvin anvam iṅ vayah
 kadaṅ-kadaṅ adoh sirâsih aləbâmihutaṅanana sī kadi ṅhulun
 mataṅ yan anakanta riṅ suruvayan ṅhulun alah alapən maran pəjah[11.6]
 
  aḍā hyaṅ aparan ta koṅ Vidhi ṅaranmu tan avəlas adəṅky anon sukha
 bapaṅku sira māti demu mapa doṣa nira huvus akīrti riṅ jagat
 lavan bibi tumūt prasiddha tika ko muvah aməjahi tan pakāraṇa
 mataṅ ya vətu ko rva sānak aku patyani saha bala demu həntyakən[11.7]
 
     nāhan sambat irânaṅis kaḍəḍətan* lara hati nira tan vənaṅ kinə̄l
 simsim vāhu hilaṅ maṇiknya kaləbū paḍa-paḍa nira niṣprabhâkucəm*
 dady âteja katonan iṅ rahina tan paravi vəṅi tiniṅgal iṅ vulan
 saṅkê rūpa nirâsavaṅ karəbahan gunuṅ alara ri līna saṅ prabhu[12.1]
 
  paṅde niṅ vidhi tan vənaṅ vinadha tiṅhalana kasih-arəp suputrikā
 kāry anvam ri pəjah nareśvara samaṇḍyusa sira kalavan nareśvarī
 de niṅ duhkha kədə̄ sirâmalaku milva maṅatigana maṇḍyusê daləm*
 patrəm vahv* inunus nirênayatakən ri jaja kaka-kakâkrak aṅrəbut[12.2]
 
  maṅkin ghūrṇita śabda niṅ vvaṅ anaṅis vədi kaluputanêṅ* nr̥pātmajā
 āpan buddhi nirâṅhuvus-huvus apakṣa pəjaha tumutê nareśvara
 gə̄ṅ tr̥ṣṇâsih arāma-rena kapəgan kapati-pati sirâlarânaṅis
 drāk siddhânəmu duhkha niṅ dadi manuṣya paṅavaśa ni śāpa saṅ r̥ṣi[12.3]
 
  saṅ Bhoja prihati n tumon kasih-arəp ny avak ira kari de nareśvara
 kady agriṅ sira de ni duhkha nira tan sah anaṅis i dagan narādhipa
 āśābhūta marambəhan vətu ni luh nira mulat i narendrakanyakā
 marmâmaṅku pəgat-pəgat sapitutur* nira tuna-tuna de nikaṅ taṅis[12.4]
 
  rakryan hayva viraṅrvaṅ induṅ ənəbən ta pamanas i laranta tīsakən
 riṅ svargastha narendra sampun atuhâpituvi* huvus akīrti riṅ jagat
 pakṣa kṣatriya rāka rakryan apagəh vənaṅa śaraṇa rakryan iṅ hayu
 ṅhiṅ yan māti kakanta mamrih iṅ ayun kita pəjaha tumūta ri ṅhulun[12.5]
 
  hayvâśâlara duhkha yan bapa haji mvaṅ ibu haji pəjah sirâdulur
 yāvat janma ṅaranya tan hana tuvuh vatu kaluputa saṅka riṅ* pati
 tan pendah kadi cakra niṅ ratha təka ṅ dadi niyata midər purih nika
 saṅkêṅ mr̥tyu təka ṅ hurip kunəṅ ikaṅ pati niyata mijil sakêṅ hurip[12.6]
 
  māyākāra hanêṅ crəmin paḍa nikaṅ dadi sahana-hananya tan sthiti
 himpər pādapa tan vuruṅ manirarâməkasi tuha tuvuhnya tan lanā
 tiṅkah niṅ hurip iṅ manuṣya juti tattva nika tan alavas vavaṅ hilaṅ
 kintv îkaṅ pati jāti tattva nika tan kṣaṇika pinakadharma niṅ dadi[12.7]
 
  eman ṅvaṅ luməkas mamet pati sakêṅ* luməkasa ri kapetan iṅ hurip
 pə̄ṅpə̄ṅən ta huripta yogya dadahanta makahuluna de munīśvara
 āpan yan vruh i bheda saṅ rva kalavan vruha ri pasamudāya niṅ tiga
 icchā nora kasaṅśayêṅ hala lavan hayu niyata luput sakêrika[12.8]
 
     kumva kunaṅ liṅa rakryan apa hayu nikaṅ hayu yan gavayən
 ri vruh i saṅ rva bhineda lavan i sira saṅ tri tinuṅgalakən
 kumva kunaṅ liṅa rakryan apa hala nikaṅ hala yan gavayən
 ri vruh i saṅ rva bhineda lavan i sira saṅ tri tinuṅgalakən [13.1]
 
  siṅgih ujarta ri saṅ kr̥tasamaya viśeṣa paṅavruh ira
 kveh nira riṅ nagarêṅ acala paḍa tikā* pinakoṅgvan ira
 ndin rakəta ṅ sukhaduhkha ri sira satatâbrata tan palabuh
 lokaparāśraya kāraṇa nira magave hayu tan vipatha[13.2]
 
  saṅ vruh i saṅ vəkas iṅ samaya vinuni de paramādiguru
 kevala śuddha manah nira linətu-lətuh kapanâlətuha
 vāhyaśarīra pinuccha nira ri təka niṅ pati tan ginəgə̄
 jñāna viśeṣa śarīra nira taya śarīra nirêṅ vəkasan[13.3]
 
  vvaṅ magave hayu yan vruh i sira saṅ amukti gavenya hayu
 tan dadi tan luput iṅ hayu hayu ni gave nika tan viphala
 vvaṅ* magave hala yan vruh i sira saṅ amukti gavenya hala
 tan dadi tan luput iṅ hala hala ni gave nika tan viphala[13.4]
 
  vvaṅ magave hayu tan* vruh i sira saṅ amukti gavenya hayu
 tan dadi tan tuməmu ṅ hayu hayu ni gavenya tumūt maṅiriṅ
 vvaṅ magave hala tan vruh i sira saṅ amukti gavenya hala
 tan dadi tan tuməmu ṅ hala hala ni gavenya tumūt maṅiriṅ[13.5]
 
  saṅ viku gūḍha nihan vulatana mamaṅan təḍa riṅ pahəhan
 tan təḍa tan śuci ta pva sahana-hana niṅ pinaṅan liṅ ira
 hetu nirâmbək alokika vinulatan ajrəm apiṇḍa kasop
 śuddha nikaṅ pratipatti makalarapan uttama niṅ samaya[13.6]
 
  māsku mataṅnyan ikaṅ hayu gavayakənanta səḍəṅ mahurip
 paṇḍita tovi yayā sira maṅulahakən brata tan kaluṣa
 buddhy ahəniṅ brata yoga tapa taki-takinta maran kavaśa
 gəgvana rakryan anəmvakəna vara-varah paramādiguru[13.7]
 
     anəmu-nəmu kətêkā saṅ sampun kr̥tasamaya
 vihikan i rasa saṅ hyaṅ tattvajñāna kaləpasən
 tan ulih-ulih iṅ aṅdoh saṅkêṅ pāda munivara
 ulih iṅ asaṅu tasyan bhaktîṅ paṇḍita matuha[14.1]
 
  aṅinak-inaka taṅ vvaṅ yāvat* jñāna pinakadon
 syapa ta sira mamaṅgih tattvajñāna dudu gave
 hana satata masevā tan byaktanya pinihanan
 sukr̥ta juga maṅinte lāvan duṣkr̥ta maṅiriṅ[14.2]
 
  hana sira guruputrânak niṅ paṇḍita nagara
 sahana nira ta rakvâdr̥vya ṅ jñāna pakagurun
 taha tan ika paniddhan vet niṅ paṇḍita matuha
 amilihi juga saṅ hyaṅ tattvêṅ uṅgvana rahayu[14.3]
 
  anak iṅ apirak akveh ṅūnî nvamnya paḍa sukha
 sahana nika ta rakvânirv akveh apirak ika
 taha tan ika paniddhan vet niṅ śreṣṭha panariman
 amilihi juga saṅ hyaṅ Śrī tan siṅ kahanan ira[14.4]
 
  kita yayi səḍəṅ anvam prih saṅ hyaṅ rasa kavikun
 pira karika musuh niṅ vikv aṅhiṅ nəm ikaṅ akas
 alahakən i daləm tvas pet siṅ soṅgvan ika rarah*
 alaha pəjaha rakryan yêki svarga ṅaran ika[14.5]
 
     nā de nirâvara-varah ri narendraputrī
 tapvan tətəs tinuna sandhi nikaṅ prayoga
 anvam suśīla guṇamanta kr̥topadeśa
 saṅkê paṅajyan ira kavruh irâdhiguhya[15.1]
 
  śrī putrikā kapənətan humənəṅ tumuṅkul
 sampun bhinasmi śava saṅ prabhu de munīndra
 muṅgv î taman sira cinaṇḍi lavan sudevī
 sampūrṇa bapra nira ratna mahāprabhāva[15.2]
 
  saṅ Bhoja sampun aṅadəg ri Vidarbharājya
 svasthā sabhūmi nira bhakty anukūla sādhu
 mavvat paḍâmarahakən ri sukhanya rakva
 anvam muvah nr̥pati liṅnya muvah manəmbah[15.3]
 
  sampun sirâyugala ratna viśeṣaputrī
 rājāṅkurâvilət ikaṅ pakurən savandhu
 solur lulut sahati ləṅləṅ aluṅluṅan kuṅ
 saśrī* sakəmbaṅ alaṅə̄ sakurā savīja[15.4]
 
  kayvan ragas paḍa nikaṅ nagarî Vidarbha
 riṅ vr̥ddharūpa haji devata lahru sākṣāt
 maṅke n prasiddha kadi kayvan aron akəmbaṅ
 śrī Bhoja maṅdani sirânvam apiṇḍa rəṅrəṅ[15.5]
 
  vet niṅ kr̥tā ri paṅadəg haji nora duṣṭa
 ramya ṅ hənū təgal ayun təka riṅ vanādri
 vāni ṅ vvaṅ aṅhalivatîriya tuṅga-tuṅgal
 aṅhiṅ gaḍuṅ luṅ ika maṅhabət asriṅ olih[15.6]
 
  mantrī nirâtuha-tuha dvija śaiva boddha
 kāsih* kaparcaya narendra vənaṅ marê jro
 prajñêṅgitajña ginulaṅ halu riṅ viveka
 sojar niṅ āgama tinūt nira tan vimārga[15.7]
 
  sə̄h śāla dharma kuṭi kīrti narendra riṅ rāt
 vvaṅ śreṣṭhi dharma ginave nira sāri-sāri
 vvaṅ duṣṭa mogha kapitūt milu dharmabuddhi
 solah svabhāva haji tan dadi tan tinūtnya[15.8]
 
  śrī Bhoja sampun apagəh sinivîṅ kaḍatvan
 okər tumiṅhal i saṅ Indumatī hanê* jro
 āpan samāsa niṅ akarma vayah nirâgə̄ṅ
 aṅhiṅ svayəmbarakənêṅət-iṅət narendra[15.9]
 
  nā de nirâṅiṅət-iṅət kalavan sudevī
 sampun vināhyakən irê kulavandhu ri jro
 riṅ sarvasiddhi tuvin amrətayoga təmbe
 hə̄man hajînarahakən para taṇḍa mantrī[15.10]
 
     eñjiṅ śrîndumatī kinon marəka kālih saṅ Sunandâṅiriṅ
 lāgy âmūrṇama mopavāsa ya ta maṅde suṅkavā niṅ hati
 tistis meh tumibā ṅ ḍavuh vvalu lumampah tan kva de niṅ harip
 mukṣa lvīr amarāśrayê mukha nira śrī niṅ vulan tan lumə̄ṅ[16.1]
 
  sampun prāpta sirê daləm praṇata marmâtvaṅ ri jə̄ṅ saṅ prabhu
 lāvan śrī parameśvarī sira sinambah māsih aṅliṅ rəsəp
 om rakryan pada Nīlakaṇṭha kinabhaktyantâstu dīrghāyuṣa
 svasthā tuṅgalən iṅ manuṅgali jagat māskv îbu nā liṅ nira[16.2]
 
  mojar saṅ prabhu māsku tan tugəta niṅ tvastân inundaṅ mami
 rākanta prihati n harəp mamituhê māsku ndan evəh juga
 saṅ ratv âsiha len sasambhava muvah yekī pinet ni ṅhulun
 kady amrat-mrati mās juga ṅvaṅ amagantākən purih niṅ dadi [16.3]
 
  yāvat dharma ṅaranya riṅ dadi manuṣyâvās hivəh yan pinet
 lvir sūkṣmā maganal bhaṭāra gumave tiṅkahnya yan maṅkana
 yadyastun jalu-jalv ameta savavanyêṅ janma hayvâsali
 byaktêvəh niki kimpunah kita yan iṅ strī-strī n mameta priya[16.4]
 
  saṅkṣepanya kita svayəmbarakənaṅkvânugrahaṅkvê kita
 sakveh saṅ ratu hundaṅən pilihanantâsiṅ sayogyê hati
 yadyan hyaṅ palakunta māsku yugalantâmrih-mrihaṅkvâṅhyaṅa
 aṅhiṅ yan hyaṅ Anaṅga kahyuna hade tan pāvak evəh pinet[16.5]
 
  nâjñā saṅ prabhu yogya paṅkvakəna de saṅ mās maṇik niṅ purī
 āpan māsa nira n prapañca saputən riṅ rāga de hyaṅ Smara
 tan vruh riṅ sahurâviraṅ mata sira* n paṅyogyanê saṅ prabhu
 tan maṅguh sira tan miṅəl kadi liṅir mās arca paṅhyaṅ-hyaṅan[16.6]
 
  tan saṅkêṅ avalepa kāraṇa nira n lvir tuhva monabrata
 kepvan buddhi nirâtəgəg maṅucap agyā-gyān harəp mantuka
 vahv âdandan anəmbahê nr̥pati mojar saṅ Sunandâṅjavil
 om yan om huvusən huvus liṅa ni māskv âlah tuhan mājara[16.7]
 
  tan kevə̄* pituturnya de nr̥pasutā mantuk sirêṅ pamrəman
 strī-strī mājar-ajar gumanti humatur prāptêñjiṅ akveh marək
 molih tīrtha binuṅbuṅan vinalun iṅ handoṅ sakêṅ parvata
 maṅde śuddha ri buddhi saṅ prabhu sukhā sampun sirâcāmana[16.8]
 
     prāsāda sphaṭikâlaṅə̄ ri təṅah iṅ nūsâraras pañcuranya
 strī-stry âmaṅku puḍak vinimba makaranya lvir ləṅəṅ de ni kuṅnya
 kady ahyunn* amahayva luṅsur i tapihnya n maṅligā yan hana vvaṅ
 lāgy ânaṅga susunya saṅka ri pacur niṅ vvai ya tâṅde ṅəlihnya[17.1]
 
  ri prāsāda hanârca ratna ri daləm ndān ardhanārīśvarâhyaṅ
 vimba śrī naranātha devata lavan devī nirârok śarīra
 ṅkā saṅ Bhoja maṅarcana pratidinâṅabhyāsa ri svastha niṅ rāt
 kady âmakpak aṅastvakən ri jayaśatrva* śrī narendra n pamūjā[17.2]
 
  saṅ Bhoja vruh i tattva niṅ japasamādhi n dhāraṇa-dhyānapūrva
 mvaṅ tiṅkah niṅ adehaśuddhi pinakānuṣṭhāna yan recakādi
 sampun kālap ulah dvijeśvara mamūjā pathya riṅ Brahmamantra
 saṅ hyaṅ kūṭarahasyamantra jinapākən de nirâtūt gaṇitri [17.3]
 
  tatkāla nrəpati n paṅuccaraṇakən mantra stutî saṅ hyaṅ arca
 tan polah viṣayâṅhiḍəp ri sira saṅyogānta riṅ yogya yogan
 maṅgā tan ləpara ṅ japastava səḍəṅ niṅ jñāna n enak tətəpnya
 simpaṅ niṅ hati yeki kāraṇa nirânaṅhāra saṅ hyaṅ Śivātma[17.4]
 
     ri huvus ira mamūjā līlā śuddha manah ira
 aṅusapi mukha saśrī de niṅ candana karakət
 mijil aṅinaṅ aṅicchā riṅ vvai niṅ ranu maṅilo
 nəhər anisigi dantê tuṅtuṅ niṅ gagaṅ inapi[18.1]
 
  tucapa ta para mantrī śaiva brāhmaṇa sugata
 parəṅ apupul aseva ṅkānê jro paḍa humatur
 nr̥pati sira maluṅguh riṅ siṅhāsana kanaka
 aṅiṅət-iṅət i siddhā niṅ kārya n gavayakəna[18.2]
 
     ndin kāryêvəha riṅ vicakṣaṇa sujanma lituhayu kavi priyambada
 bhaktîṅ hyaṅ prabhu śakti dhairya saha vāndhava saha bala-kośavāhana
 yadyan sāgara tambakən satakənâthava vukir alihən ratākəna
 byaktâvās kavaśanya de nira saṅ uttamapuruṣa viśeṣa riṅ jagat[19.1]
 
  śrī Bhoja pva sira n prasiddha guṇamanta saphala sira bhūmipālaka
 prajñā* śāstravit iṅgita vruh iṅ apālapan aṅinaki buddhi niṅ marək
 akveh dr̥vya nirâprameya kadi sāgara papupulan iṅ vvay iṅ nadī
 vany ânindita riṅ parākrama yan iṅ naya kadi bhagavān Vr̥haspati[19.2]
 
  maṅke pva n hana rājakārya gavayən kakaratala təkap nareśvara
 śrī devîndumatī svayəmbarakənâmiliha * ratu sasambhavê sira
 sampun saṅ prabhu motusan maminaṅê para ratu samayogya hundaṅən
 lāvan saṅ Haja* milva vinvitakən iṅ nr̥pati Raghu katon təkā nira[19.3]
 
  sampun hə̄man irêrikā ta para taṇḍa sama-sama samâṅharəp * gave
 sorêsuk gumərəh makakrətug abaṇḍuṅ asahuran aganti lor kidul
 len taṅ vvaṅ maṅusuṅ lakar-lakar ikā vinaca vuhaya de nikaṅ mulat
 akveh vvaṅ ka gərāh arəp mulata vāhu mətu sinurakan mulih pacəh[19.4]
 
  abvat-hajyan* ikaṅ humuṅ saha garantuṅ atabə-tabəhan paḍâsəlur
 agyā lagy aṅuhuh sirê harəp alah laku-laku liṅ ikaṅ hanê vuri*
 tuṅgul paṅharəp osik akrəp asinaṅ kumuliliṅ anamar kuvuṅ-kuvuṅ
 lvir guntur kamarəkrəkən kayu pətuṅ priṅ asaləsək agəṇṭah iṅ ləbuh[19.5]
 
  evər nora ləgâṅ apaṇḍay anulis para lukis asipət mvaṅ aṅjahit
 sakveh niṅ ginəlar vruhâṅanam-anam vruh i suruhan ikā silih tuluṅ
 solah niṅ tama tan hanâtaña ṅaranya huvus adu kabeh dinadyakən
 paprāsan vinaṅun paḍâcarita parva piniturun atuṅgalan kathā[19.6]
 
     embuh bhūṣaṇa niṅ təkən vuvuṅ apūrva karacanan ikā təkêṅ pamanisan
 lāvan tiṅkah ikaṅ paṅastryanan aparpat* ahaləp akilā paḍâhayu-hayu
 de niṅ mās pinakopacāra sinisik pəñu pinakavuvuṅnya kumram asinaṅ
 lvir digdāha riṅ astaparvata sənə̄ nika murub apadəlvan iṅ kṣititala[20.1]
 
  aśrī ramya ni de nirâmahayu rājya kaliliran apūrva kādbhuta dahat
 miṅgar bapra nikê daləm vatu hitəm kuṭa nikaṅ i* yavā lumaṅkuṅ ahirəṅ
 kulvan vetan agopurâtiśaya lor kidul agupura piṇḍa marpat aruhur
 kr̥ṣṇākāra paḍâṅlunaṅ kadi gunuṅ kumukus i səḍəṅ iṅ darâvrəg aputih[20.2]
 
     luṅhā ṅ vr̥tta ri kārya saṅ prabhu paḍâdbhuta sahana nikaṅ vvaṅ aṅrəṅə̄
 vvaṅ-vvaṅ pora ḍusun-ḍusun paḍa harəp vihikana mulatêṅ svayambara
 tan samvas raray aṅhvan iṅ təgal atakvan i təka ni gave nareśvara
 salvir niṅ baṇijêṅ pəkən taliṅa-lintah anaḍah ucapan gave nika*[21.1]
 
  sampun prāpta samotusan humatur iṅ nr̥pati səḍəṅ irân hanêṅ sabhā
 enak buddhi narendra de ni panuval para ratu rasa tan vuruṅ təkā
 lumrā ṅ vr̥tta təkê daləm ri ḍatəṅârya Raghusuta marêṅ svayambara
 tvas niṅ strī sakaḍatvan aṅdadak aluṅ turida paḍa rumūpakê sira[21.2]
 
  strī-strī harṣa pinə̄m pinañjiṅakən iṅ nagara ri pamihaṅnya riṅ* yayah
 tan harṣêṅ kavi rakva rena nika monaguṇa pisaniṅūn tumiṅhala
 ndan rakvêki hinurnya matya saka riṅ tuluyakəna susatya riṅ priya
 liṅnya n kevala tan hinanti ni papaṅgiha nika pəjahêṅ panambaṅan[21.3]
 
  tapvan māri taṅis-taṅisnya n inalap hinaturakən i jə̄ṅ suputrikā
 vrā niṅ roma maṅekadeśa ri piliṅ-piliṅan ika baṅun pamer i luh
 enak riṅ vəkasan manahnya mamalar-malar i pada narendraputrikā
 āpan svāmi nikā karəṅvan i parəknya ri saṅ Aja təvək nikâpasah[21.4]
 
  antuk saṅ priya maṅdavākən inaləm para kavi sumənāha riṅ kajaṅ
 yeki n rakva kinonya kady aṅucapâmah aku tuhan alap vaca ṅhulun
 mogha nyan ya kinonakən vacan ikā ri pamaca nika maṅdadak lumuh
 svāminyâdadi pustakânuturakən hiḍəp ika pinapagnya riṅ taṅis[21.5]
 
  ṅūnî kāla nika n turuṅ marək i jə̄ṅ nira ṅaran ika ken Madhūdakā
 saṅ mambaṅ Madhusūdana priya nikā kavi taruṇa marək ri jə̄ṅ haji
 vidhy âmidhyani kāraṇanya virahênalapan alara luhnya tan pəgat
 ndah rakryan Jayavaspa teki vəkasan ṅaran ika satəvək nikā marək[21.6]
 
     para prabhu kaḍaṅhanan turida rāga nira sinaput iṅ smarâmulaṅuni
 huvus katəka kuṅ nirâhavan ujar tuhun aməlas-arəp riniptakən ira
 lavan punagi kesy anambaha ri jə̄ṅ nr̥pavaraduhitā hana hyuna nira
 akiṅkiṅ* aṅalap kasor paḍa tan aprabhu sahana nirârəbut kahulunan[22.1]
 
  vavaṅ nr̥patiputrikā rinəbut iṅ hiḍəp inaṅən-aṅən raras-raras ira
 hanan kahiḍəp iṅ madhubrata rəṅih-rəṅiha nira n arəs kapaṅkva harasən
 ləyəp hayu nira n linaṅvakən amūrti kakavin inapus vineh amanisa
 hanê hati kinubdha kady apəga kāraṇa nira mijil iṅ puḍak dadi ṭikā[22.2]
 
  adandan asənāha sañjata para prabhu ḍatəṅa marê* Vidarbhanagara
 lanâṅiṅət-iṅət ri pahyasan irâṅinakana ri manah narendratanayā
 hanâṅdadak anat śarīra manahap-nahap aharəp alantasa n vinulatan
 paḍâṅalap-alap sipat jənu mənuṅ havu karaṇa suputrikā n aharəpa*[22.3]
 
  muvah saṅ Aja sampun arpat akire lumarisa makamaṅgala dvijavara
 sahasraśatakoṭi vīra vinidhi nrəpati tumuta śakti sampun ayaśa
 pənuh sahana niṅ ləbuh təkap i sañjata nika kumaluṅ pinañjər aṅadəg
 ikaṅ nagara denya kady akalaṅan vihaga saṅ Aja moliha prabhusutā[22.4]
 
  mijil sira śinaṅkhapāṇyan i karaṅ ni patiga niṅ aśoka vahv asalaga
 ikaṅ bhramara harṣa riṅ kusuma muṅgv i taṅan ira marâṅisəp tan avəliṅ*
 laki-stry alivəran hañar-hañar apaṅgih adulur akaraṅ-karaṅ səkar arūm
 katampvan i kucur nikaṅ vvay ataviṅ-taviṅ i lavə-lavə̄ nikaṅ sarasija[22.5]
 
  i sampun i kaśaṅkhapāṇyan ira mañjiṅ i daləm adulur lavan dvijavara
 anambah* aṅusap ri jə̄ṅ nr̥pati mamvit i ḍatəṅa nirêṅ Vidarbhanagara
 sinuṅsuṅ iṅ ujar prahāsana nəhər jumaya-jaya* jayā nirê paran ira
 aum hanaku saṅ pakolihən i tiṅhal iṅ ahayu duməlva jalva rasika[22.6]
 
  kunaṅ pavəkasaṅkva hayva ta bapaṅku tan apənəd iṅ ambək iṅ para-paran
 rare mara kita ndatan raraya de niṅ amava manah atvaṅêṅ vvaṅ atuha
 inuttama dhanurdharânaku tathāpi tan ika paṅayāya riṅ kadi kita
 ikaṅ guṇa ya tan paraṅkəpana maryada rahayu lavə̄ hananya kapalaṅ[22.7]
 
  ikaṅ sakahavan ri bhūmi ni bapaṅku pahayu kita rakṣakâṅanumata
 sapavvat ika hantusākəna sasambhava haturakənanya māsku tariman
 ujarku pituhunta hayva kita sāhasa maṅalapa vastu mūlya tinəṅət
 prasiddha kadaṅ iṅ jagat kita dumadyakəna sukha nikā mataṅnya pahayu[22.8]
 
  pamitran alavas rəsəp karaṇa niṅ vənaṅ aṅalapa vastu tan pamalaku
 yan iṅ viṣayarāmajātaka purihnya karaṇa niṅ anəmva mās pirak ika
 karāsikaguṇan ya kāraṇa niṅ oliha raras i manah niṅ adyah araras
 kaśaktin abhimāna kāraṇa niṅ aṅrarah aṅalapa rājya niṅ ripukula[22.9]
 
  sirat-sirat i de narendra Raghu mojar amanis amadharmakən ri saṅ Aja
 minuṣṭi pinakādideva hiniḍəp rasa nika kinayogyakən pinituhu
 putus niṅ adhamā tan ahyuna ruməṅvakəna ri pitutur nirâhayu dahat
 ya kāraṇa narendraputra makacāmana rarab i ləbū ni jə̄ṅ narapati[22.10]
 
  ri sampun ira mamvit iṅ nr̥pati sarvi laku nira marê narendramahiṣī
 hanâṅhaḍaṅ aveh sərəh saha taṅis* vagəd ahayu hinəmban iṅ kaka-kaka
 kataṅgamaṅ aveh səpah nr̥patiputra nəhər amuhun amrih aṅhari-hari*
 tapih saṅ araras pininta nira mūlya basahan ira raṇḍi paṅhurup ira[22.11]
 
  byatīta ri huvus nirâṅucap-ucap təka sira ri taman narendramahiṣī*
 ləṅəṅ kadi kadevatan haləp ikâpan ajuraṅ avukir mapājar-ajaran
 maertali pinañcuran jinalatuṇḍa tinalaga ri sornya kādbhuta dahat
 ikaṅ kaka-kakânvam adyus anəṅah lavan anak-anakanya ketaka miṅiṅ[22.12]
 
     kalpadruma taruvara pārijāta vinaṅun bvat asana sakapat
 abhrâsinaṅ asəmu sakêṅ kadevatan ululnya kanaka pinahat
 jinriṅjriṅ iṅ anak-anakan maṇik cinaturaṅga lumarap amirah
 mās jaṅga katirah avilət praləmba nika riṅ tarətəpan alaṅə̄[23.1]
 
  ṅkānā nr̥patisuta marək ri rena nira sādara satiru-tirun
 amvit lumarisa ḍatəṅêṅ Vidarbhanagarī bibi nira vihikan
 marmâsih avəlas asəgəh mamakpak amapag riṅ ucapan amanis
 nirvighna kita bapa jayêṅ svayambara sadâṅalahakəna ratu[23.2]
 
  rakryān aṅinaṅa* tanayaṅku māsku mapa hetu niṅ avak akuru
 agriṅ karika kita lavan vaneh brata kunaṅ karaṇa niṅ avənəs
 hayvânaku kaluṣa kitâhyun iṅ kajayaśatrvan* anuta ri harəp
 akveh phala nika kaki sarvavighna niyatanya hilaṅ alaradan[23.3]
 
  ndan rakva kadaməlan ikaṅ svayambara kahop riṅ anakəbi rara
 sakveh para ratu pininaṅ ya teka pilihən sakaharəp alapən
 de ni ṅhulun ahiḍəp i buddhi saṅ rara kapan harəpa riṅ atuha
 ṅhiṅ kahyuna nika ratu cakravartitanayâguṇa kavi taruṇa[23.4]
 
  rakryan pva saphala vəka cakravarti tuvi śakti vihikan aṅaji*
 siṅhākr̥ti tuhu-tuhu siṅhaputra vənaṅ uṅsirən iṅ aśaraṇa
 byaktânaku mamənaṅa riṅ svayambarasabhâṅalahakəna ratu
 tan səṅgahən aṅaləm anak syapêka kadi māsku lituhayu vani[23.5]
 
     tatkālê paṅucap narendramahiṣī tucapa ta para ratnakanyakā
 osik tan pakavanvan agyaṅ i ḍatəṅ saṅ Aja kadi hañar-hañar mulat
 tan pātmā kamatəṅgəṅən kalukaran gəluṅ asidəha tan hanâṅucap
 kady âhə̄m turidanya n osah akəcap lvir anicipi manis nr̥pātmaja[24.1]
 
  vvantən lvir śaśivimba vāhu mijil aṅḍaḍari hayu nikânvam iṅ vayah
 aṅgə̄ṅ mabrata śuklapakṣa nika paṅlvaṅ i manah ika tan vənaṅ licin
 rāganya n dadakan tumaṅgal i ḍatəṅ nr̥pasuta kadi tambvaṅ iṅ vulan
 kr̥ṣṇākāra təṅahnya de ni tapak iṅ suh asəmu*-səmu Rāhv añumbana[24.2]
 
  len taṅ lvir pranitâdagaṅ kira-kiranya sumikəpa vəkas nr̥pātmaja
 kapraṅ rvêpu kataṇḍəgan turida tan patahənan aṅagəm pralāpita
 toh toh nyân iṅ agəgvan ambək apagəh mapa tiki n alah aṅgəgə̄ smara
 aṅlampvâṅusirê padadvaya nirân panikəlakəna tur humaṇḍəma[24.3]
 
  strī saṅsāra sarāga mohita savaṅ vana gahana kalahrvan* iṅ kapat
 trāsa tvasnya kakiṅkiṅan ginəsəṅan pinaravaśa tinunvan iṅ smara
 norânīsi manahnya kevala panasbaran alisuh aṅə̄lakən lara
 maṅke pva n karəṅə̄ gərəh saṅ Aja mañjiṅ aluṅ asəmi kuṅ nikâsəvə̄[24.4]
 
  endah buddhi nikaṅ vaneh təkap ikâmava turida luput linakṣaṇan
 muṅkur tan huniṅê ḍatəṅ saṅ Aja mañjiṅ asila ri harəp nareśvarī
 ndan denyâhyas apahyasan dudu-dudū hiniraṅakən ikê nr̥pātmaja
 sūkṣmākāra ni raśmi-raśmi ni vulatnya n araras apadəlvan iṅ crəmin*[24.5]
 
  kanyā rvaṅ siki ramya kālih aṅisapvakən anak-anakanya ketaka
 tuṅgal mājar i putra-putran ika māsku saṅ Aja sira rakva maṅkata
 ndan hayvâkilayū tuhanku niyata ṅhulun inucap ujar nikâkalib
 marmanyâpasah ambək eṅgal apadudvan aṅuvahi pamitran aṅdadak[24.6]
 
  strī-strī suksəka vahv agātra turidanya mijil i vijil iṅ payodhara
 tan sah riṅ salukat gave nr̥patiputra sinalukatakənya tan humuṅ
 ramyârūm karəṅə̄ manisnya sinameni pamavan ika riṅraṅ iṅ hati*
 tan samvas ginarut-garutnya hiniḍəpnya saṅ Aja sahasâṅisapvakən[24.7]
 
  sakveh niṅ kuməmit prapañca ni hatinya kuməkəsi taṅisnya riṅ karas
 āpan buddhi narendraputra kadi tan tulusa duga-dugâṅhalimbaṅa*
 bhakty ânəmbah i jə̄ṅ ni rena nira məṅgəp amanis agave vulat maliṅ
 luṅhā tan pracurânəhər-nəhərakən manah iṅ ahayu kāri suksəka[24.8]
 
     mijil saṅ Aja kādbhutâbhinava rūpa saṅ aṅiriṅ apan paḍâhyaṅ* ahaləp
 ikaṅ gaja rathâśva sañjata sabhūṣaṇa nika dumilah kasənvan aruṇa
 sumaṅgraha humerakən vidhi nira n lumarisa kumisik pasaṅgha niṅ ujar
 baṅun jalada tan pakāla gumərəh ri taya niṅ aṅin aṅḍapur saha kilat[25.1]
 
  *payuṅ -payuṅan iṅ ləbuh kadi səkar sinavuṅ apan anekavarṇa suməkar
 ikaṅ paṅuṅaṅan huvus vinalunan vəḍihan inuparəṅga riṅ tulis əmās
 rarânvam inəgəh parəṅ mijil amaṅguṅ asəmu-səmu lakṣmi niṅ masa kapat
 paḍâlal asənāha tiṅhal amanis vulatakəna ri raśmi-raśmi saṅ Aja[25.2]
 
  hanêṅ gupura tan vavaṅ sira lumampah ataña ri gənəp ni sañjata nira
 samâsila hanêṅ ləmah muni manuk marahakən i vijilnya tan hana kari
 sirêṅ palukayan kinon ira kumona ri para juru yan lumakva rumuhun
 samaṅkana sira n lumampah aḍarat harəp iṅ ulah avās yayanyan ahaləp[25.3]
 
  ri lampah ira ghūrṇita ṅ paḍahi paṅharəp ira kumisik maṅertali tibā
 saru svara nikâbaruṅ binaruṅan tabə-tabəhan agənturan kadi gərəh
 humandaru* tibā gubar kumətug asriṅ aniru kətug iṅ hudan vahu ḍavuh
 arūm uni ni ghaṇṭa niṅ liman aṅuṅkaṅ asahuran i paṅhrik iṅ kuda bisir[25.4]
 
  dvijāti r̥ṣi śaiva boddha śuci sojar ira maṅabhivāda muṅgu ri harəp
 yathākrama paḍâdarâhaləp agə̄ṅ i vətəṅ ira lavan huvan* riṅ atuha
 lumampah alaris malah ya tan arampaka ri sadavatā nikaṅ ləbuh agə̄ṅ
 humuṅ təkap ira n paṅuccaraṇa mantra kadi madhukarâṅisis humalivat[25.5]
 
  kəliṅ vani-vanîṅ usāna pamarakṣa nira mamava bhindivāla palaga
 baṅun rinavisan vəhaṅnya kalavan ḍaḍa nika paḍa vok təkêṅ suku vulun
 hibək tatu rujit-rujit kadi tinambalan avak ika varṇa bəntar inavət
 agə̄ṅ paḍa kabhīma-bhīma kadi dānava mukha-mukha daitya piṇḍa caviri[25.6]
 
  ikaṅ marək i jə̄ṅ narendratanayânvam aguṇa paḍa darśanīya taruṇa
 titik nagara nora tan vruha n anak vəsi haji tuvi mūlya kavvaṅan ika
 vatək Madana maṅdadi vvaṅ ujar iṅ mulat i lituhayunya n ahyaṅ araras
 kunaṅ saṅ Aja Kāmadeva sakalânurun ucapan ikaṅ kapūhan i sira[25.7]
 
  samaṅkana nikaṅ* vvaṅ iṅ paṅuṅaṅan haṅu-haṅun arəbut mulat ri saṅ Aja
 hanan kadi harəp silih galaha riṅ susu manəvəka riṅ nakhâkas aluṅid
 paḍâkira-kirâkəkəs mata maliṅ-maliṅ aṅiriṅi kāladeśa sumilib
 katon kadi silih praṅêṅ halis arəṅv inayat-ayatakənya maṅkin araras[25.8]
 
  ikāṅ amava pavvahan* lituhayu prakaśita kavi mambaṅ uttama rare
 hañar təka sakêṅ Vidarbhanagarī layat inalapan aṅhañaṅ-hañaṅakən
 rarānya kavəkas pinañjiṅakən iṅ nagara marək i jə̄ṅ narendratanayā
 ya kāraṇa ni luhnya mantən amalar-malar i saṅ Aja molihê sira hələm[25.9]
 
  manis ni kakavinya mūla ni papaṅgih ika lavan ikaṅ rinuddha vinalat
 pinet pəjahanâsənə̄tan i kadaṅnya vinuni karaṇanya yan ləpas adoh
 paḍâpalarasan lavan jaruman amrih aṅalih ahavan vəṅîṅ ava vulan
 tinūt i paṅaran-ṅaranya Kavidoṣa vəkasan i ḍatəṅnya riṅ nr̥pasuta[25.10]
 
  ya tīka tan adoh ginəgvan ira bāhu nika vinisikan tinakvanan ira
 syapêka paḍa saṅ svayəmbarakəna prakaśita pinakādi niṅ vvaṅ ahayu
 ikaṅ vvaṅ aṅuṅaṅ bvat indravanitâhyas ika pahavasən ta ya n sama hirib
 kəcapnya n aṅəsah miṅəl ya pavarahnya ri saṅ Aja vavaṅ rəmək hati nira[25.11]
 
  hanâṅuṅaṅ anuṅga*-nuṅgal aṅisapvakən anak-anakanya ketaka miṅiṅ
 mahâṅjəlagakən hayunya makapaṅhaḍa buṅah i mukhanya tan patalutuh
 ri kāla saṅ Ajâṅinaṅ vinulatanya ri vulat ira lə̄r matanya lumiriṅ
 baṅun hañar anūt harəp səpah avədy aṅucapa tumiliṅ miṅe kadi cala[25.12]
 
  rarânvam akire vulat dudu-dudū saṅ aṅəsah i kisapvan iṅ kaka-kaka
 tupis-tupis i de nirâṅənahakən manah ira tumibê narendratanaya
 vagəd-vagəd anirva-nirvakən i de nira gaməl inamər nirê taṅan ira
 təkāsih atabəh sərəh saha pucaṅ nika dalihan irâṅave ri saṅ Aja[25.13]
 
  i sor niṅ asanâsəkar hana sirâṅuṅaṅ araras aliṇḍuṅan kaka-kaka
 ṅəlih-ṅəlih iṅ ekacitta ri narendrasuta ṅəlih irâhuyaṅ pinəpətan
 savaṅ-savaṅ i denirâmava vulat-vulat iṅ asamayâvədi n katəṅəra
 mulat pva saṅ Ajâṅdadak sira miṅe səmu niṅ avarahê katəmvana nira[25.14]
 
  muvah vvaya* sirâhaləp rara sujanma pinavulaṅakən hanêṅ* paṅuṅaṅan
 gaḍiṅ pinakaputra-putran ira tan sah inarək-arəkan sakê nr̥pasuta
 ya teka tumurun hinəmban iṅ iñâmava sərəh arənah marək ri saṅ Aja
 bapâṅinaṅa rakva liṅ ra bibi liṅ nikaṅ aṅujarakən vaśâsəmu guyu[25.15]
 
  pratāpa naranāthaputra kumutug pracalita kadi parvatâgni dumilah
 ikaṅ vvaṅ aṅuṅaṅ baṅun kusuma sālas anəḍəṅ ika kāri tan papəgatan
 manahnya ginəsəṅ təkêṅ turida rāga nika paḍa hilaṅ syuh aṅdadi havu
 ya teka hinañutnya riṅ nr̥patiputra sakala sira pə̄h niṅ arṇava madhu[25.16]
 
  manis niṅ ucapan kaka dyah ari liṅnya sinəpuhan i raśmi niṅ vulat arūm
 ya teka kinabehan iṅ vvaṅ aṅuṅaṅ mr̥du lalita rasanya rāgakaraṇa
 raras-raras i denya miṅgək aṅənāni n* aṅucap api tan vruhən hana mulat
 halisnya minahānya molah amaṅun gət* unəṅ arəṅu maṅlare ri saṅ Aja[25.17]
 
     strī-stry âṅucap sojar ikā yinuktyan
 liṅnyê narendrātmaja mūḍhabuddhi
 akveh sira ṅke nagarī ry Ayodhyā
 sāmantaputrī paḍa yogya-yogyan.[26.1]
 
  yadyan təkā dlāha sirê Vidarbha
 tan suṅsuṅən riṅ kakavin vilāpa
 tan kevva riṅ rāga təkap suputrī
 bhagnapratijñā mulihêraṅ-eraṅ[26.2]
 
  nāhan vuvusnyê naranāthaputra
 ndan rakva parnah jaruman gatinya
 vvantən suputrī paṅadunya yogya
 marmanya duhkhê saṅ Aja n tan ahyun[26.3]
 
  parnah kakanyâsrak atuṅga yôjar
 antən hade denta təkôjar apyak
 putrī paran tan harəpê tuhanku
 hyaṅ niṅ purī tovi yayā sirâhyun[26.4]
 
  maṅko n marê śrī naranātha Bhoja
 ambək nira śrîndumatī pakādin
 ghārâpan atyanta viśeṣaputrī
 sāmantaputrī sira tā maṅadyah[26.5]
 
  nāhan sahurnyê paṅucap ny arinya
 bhāvanya miṅgək tumikəl halisnya
 koṅ aṅdələ̄ solah ikā n asəṅhit
 gə̄ṅ krodha sojar nika karṇaśūla[26.6]
 
  vvantən kili vrəddha sahur nirâtvaṅ
 sajñêbu ni ṅvaṅ kṣama ta ṅhulun dyah
 buddhinta kevalya sumorakən saṅ
 sāmantaputrîndumatī viśeṣa[26.7]
 
  tan sor sirêṅ janma karājaputryan
 riṅ vīrya siṅgih sira tan paḍâḍah*
 ndan yogya ghārâpa hivaṅ nirêbu
 mūlya n minūlyan krama niṅ dadi vvaṅ[26.8]
 
  nāhan sahur saṅ viku vr̥ddharūpa
 məṅgəp pratuhv âsəmu pakṣapāta
 milv âhadenî sira yan lumampah
 rovaṅ nirâgoṣṭhi vulatnya heva[26.9]
 
     tucapa ṅ* vvaṅ i paṅguṅ ika kadi vayaṅ jinajar kinudaṅ
 sakunaṅ-kunaṅ iṅ taliṅa larap i hintən* ika n kuməñar
 hana tâṅadəg an hayu nika kahiḍəp kadi modahita
 i kasiṅkab i kenya hana kadi gibah vinuluṅ sinurat[27.1]
 
  paḍa tan humənəṅ sahana niṅ aṅuṅaṅ mavagəd-vagədan
 amanis-manisan mata nəhər araṅin-raṅinan paṅavak
 arupit-rupitan susu nəhər aləməs-ləməsan luṅayan
 sira saṅ sinajinya saṅ Aja juga nora muvah kinire[27.2]
 
  nr̥paputra səḍəṅ sapavulatan aveh ləṅəṅêṅ* aṅuṅaṅ
 tadanantara meh ləpasa laku nira vəkas iṅ nagara
 amanis kadi tan pəgata vulat irê salavaṅ-salavaṅ
 amalar hana niṅ vvaṅ ahaliṅana kori məṅā sasisih[27.3]
 
  araras rinasan patəmu nira vulat rasa tan ləpara
 kalavan saṅ akūṅ alavas i sira kady avarəg-varəgan
 apatūtan unəṅ kasih-arəp inatīta tiniṅgalakən
 i layat nira kāri saṅ ahayu vulatnya tinambaṅ ira[27.4]
 
  nda* atīta sira n kajənəkan akurən vulat esy akadi
 asalin viṣaya n ləpas i mukha nikaṅ ləbuh iṅ nagara
 kuṭi śāla lumaṅkuṅ i təpi niṅ ayun tirisanya pənuh
 panəḍəṅ ni vuṅūnya mamituturi rāga nirêṅ aṅuṅaṅ[27.5]
 
  kadi vah Surasindhu bala saṅ Aja kātatakut gumuruh
 ratha rəṅga padāti kadi parahu sə̄h adulur humilī
 gajah aṅgala ghūrṇita piraṅ ivu kady asibū gumuluṅ
 sagəḍaṅ kahilī gaḍiṅ ika tulalenya lumintah avās*[27.6]
 
  paḍa bhakti hənū nira sakalihatan paḍa tan humənəṅ
 valaharnya lavan pahatan asaji mīna sayub cumaḍaṅ
 amapag vaṅi niṅ kusuma vinava niṅ pavana mrik arūm
 bhramarâsəmu maṅhaturakən i gavenya kiduṅ ri sira[27.7]
 
  kadi maṇḍala ramya ni papupul ikaṅ kayu-kayv asəkar
 vaṅunanya vuṅū səḍəṅ asinaṅ añaṇḍi minerv aruhur
 humilī* vulakanya paḍa caluṅanêka katon humaḍaṅ
 hulu kəmbaṅ ikaṅ gaḍuṅ anəpərakən ri narendrasuta[27.8]
 
  patapan kəna rāga kayu manis ikā sinəpər-səpəran
 amapag mata jāti ni mata ni vuluh nika tan vriṅ iraṅ
 aḍahəm haḍavanya rumara-rara harṣaja denya mulat
 pajajar ni pabañvan ika kapahiriṅ milu kady aṅaraṅ[27.9]
 
     saṅ Aja sira kaṅelan muṅgah riṅ ratha vəkasan
 saṅ agajah aturaṅgânuṅgaṅ sabhya ciha-ciha
 mvaṅ agiliṅan arampak vvaṅ sāmānya tan ahaləp
 saṅ aḍarat alarêraṅ kagrək-grək magaravalan[28.1]
 
  nr̥pasuta ləpas eṅgal prāptêṅ thāni kuluvutan
 satəka-təka ni lampah niṅ vadvânamun adulur
 i harəp i vuri* lumrânəṅkv âyun manasa-nasar
 havan arupək inambah membuh lvā kadi tinəpa[28.2]
 
  vukir ajajar ahaṇḍap-haṇḍap śūnya maṅililan
 kadi kukusan amuñjuṅ puñcaknyârnəb inululan
 hana talaga riṅ agra ndan vvainyâhaṅət ahasin
 pinara-paran iṅ adyus baryan landəp avukiran[28.3]
 
  suku-suku nika durgâtyantêvəh nika pinaran
 pinəga tinəpa de niṅ molah ṅūni riṅ alavas
 sahaja malivat i jro ṅkân līlâməkasi parab
 dadali nika laki-strī prāptânambər asahuran[28.4]
 
  lura-lurah aparək lvah guṅguṅ vvainya* ḍinavuhan
 papupulan ikaṅ aṅhvan ramyâḍə̄m aṅariṅ-ariṅ
 paḍa marək adum uṅgvan yan vvaṅ* śreṣṭhi humalivat
 asila-sila ri piṅgir niṅ mārgâmalaku sərəh[28.5]
 
  umah atiśaya denyâporaṅ məṅgəp aṅililan
 vvaṅ ika paḍa humə̄t riṅ buddhy âlumbuṅ alit-alit
 təka ri sapi nikâlit norâkral-kral aməḍusi
 talaga nika jugâlvâṅlaṅhuy-laṅhuyakən agə̄ṅ[28.6]
 
  hana ta baṅun amet vvaṅ doṣa n krūra ləkas ikā
 amava tali lavan kris pamraṅ-mraṅnya habalaṅan
 sapi nika sinikəpnyâṅrəñcal maṅlavan agalak
 ri huvus ika katalyan keṇḍit dinval iṅ aṅulaṅ[28.7]
 
  nr̥patisuta kaluṅhâdoh śīghra n saha śakaṭa
 karaṇa nira n araryan mvaṅ sakveh ni bala nira
 amarəki pəkən alvā thāny âgə̄ṅ pakuləmana
 pira ta puluh i dūvanyâkveh sə̄h paḍa vinəgil[28.8]
 
  saṅ Aja kadi hanê jro rājyâpan sira kinəmit
 sahana-hana nikaṅ sarvāstra lvir pinakapagər
 ratha turaga tiniṅkah baprâṅrakṣa* sana-sini
 makagupura haləp niṅ mātaṅgâruhur ajajar[28.9]
 
  tucapa para kadūvan tuṣṭa n paṅhinəpan ira
 sahana-hana ri deśanyâneka ṅ paḍa pamapag
 nr̥pasuta sira muṅguh* muṅgv iṅ* bvat halu təpi lor
 sama humatur aṅantî sor niṅ vāṇḍira magəlar[28.10]
 
  viku haji jənək aṅher iṅ śūnyâlavas amarāt
 vruh aṅaji sira santoṣâṅdo-dohi narapati
 nəhər amarahi sampun vr̥ddhâṅgə̄ṅ ulah alaṅə̄
 atuha-tuha kadi brəm santən kāku manis ira[28.11]
 
  sira ta marək aluṅguh milv iṅ dāyaka humatur
 kinasəgəhan apan vruh ṅūnîṅ rājya sira kabeh
 apituvi paḍa rovaṅ-rovaṅ niṅ maṅikət-ikət
 mukha niṅ aṅucap aśrī de niṅ mojar akakavin[28.12]
 
  kṣamakəna bapa pavvat niṅ grāmyâdhama kaluṣa
 padapa hima lavan* centən mepâlpa lihatana* 
 sama duvəga ri rakryan yan tvak hayva hali-halin
 pinakabañu-bañu ṅke ṅhiṅ yan len juga yan ikā[28.13]
 
  vulatana kakudeśanyâthānî* gəgər asəpi
 ya tuna-tuna sərəh vvah təkvan tan hana dinadak
 palapat alas agaryaṅ-garyaṅ tan savəgilana
 linəṅəṅakən iṅ ambək marmanya n rəsəp alaṅə̄[28.14]
 
  aluru vahu kalahrvan* kayvanya n śravaṇamasa
 asəpa humuraṅ avyaṅ rurvan ronya kapavanan
 analukati təlā vvad niṅ sarvatrəṇa riṅ ayun
 pəjah aməkasi kiṅkiṅ luṅ niṅ jaṅga kapanasan[28.15]
 
  təvək i ragas i kayvanya n karvâraras alaṅə̄
 təṅah i tal ika mambət-mambət kāṅinan aṅəlih*
 manis i lahaṅ ikâṅhiṅ panraṅ-nraṅ vulat amanis
 tiniru-tiru niṅ ahyas ronyârjâpatah akiris[28.16]
 
  səḍəṅ iṅ asujimāsâtyantêṅ kaṣṭa gatarasa
 karikil ika kuməṇḍəṅ tūt mārgâmacəki suku
 saha panas i hənunyâdoh vve nora pinalaku
 tuhun amuhara ramyā sakveh niṅ vvaṅ ika jənək[28.17]
 
  jalada kadi pətəṅ yan təmbe niṅ kapat alaṅə̄
 javuh aməkasakən rəm riṅ kayvan hañar asəmi
 vahu mari panaṅis niṅ kālaṅkyaṅ sukha sumayab
 asiga kadi tinambaṅ vahv înantukan agiraṅ[28.18]
 
  tr̥ṇa taru paḍa məltik vījanya n masa kalima
 vavaṅ aluru kapiṅrəs tūt mārgâṅəlih alume
 linaran i kəñar iṅ vai yan luṅhā ṅ* rəməṅ anisih
 kadi pamanas i kuṅ niṅ kanyā dūra n atələba[28.19]
 
  hañar abañu təgalnya n kānəm tapvan acarəcəh
 kadi sinipatan aprih mārganyâracək abənər
 turah i vərəh ikaṅ varṣâsat kāri kasarakat
 asəmu pupur areh tūt piṅgir niṅ halis inamər[28.20]
 
  brata nika ri səḍəṅ niṅ* māghâdyus rahina vəṅi
 javuh aṅapitu tan pāntyâdrəs maṅkin akəcəhan
 aṅura-ṅuraṅi teja hyaṅ candrârka kaginəman
 sukha salabuh ikaṅ luṅlūṅan māri kapiṅəlih[28.21]
 
  ləbug i paləmahanyâjro riṅ* phālguna puraci
 patuna-tunahan iṅ ləmbv âsaṅsiṅ tahi papuṅən
 dvijavara sira baryan rəṅrəṅ mogha humalivat
 suməpər anasi pə̄han marmanya n śuci vəkasan[28.22]
 
  masa kasaṅa təka traṅ ndan mātrânəlani javuh
 ya karaṇa ni latəknyâtiṅgar vahv asat anisih
 sapapikatana gə̄ṅən təmbe niṅ manuk agalak
 tuhun asəpi hənūnya lvīr agriṅ paḍa caciṅən[28.23]
 
  kusuma sahana māyvan yan vaiśākha paḍa vijah
 səkar iṅ asana kantun kady ahyun kalarakəna
 paṅirim-irim ikaṅ varṣâher veh ayu ḍumavuh
 kadi jaruman aṅinte rāgânīs amava taṅis[28.24]
 
  muvah asəkar alasnya jyeṣṭhâmiṅrvani sahapit
 tuhun aṅuraṅi rurvan de niṅ varṣa vahu mulih
 tura-turah i gərəhnyâgupyan meh aməkasana
 tuna-tuna kadi pamvit niṅ harṣâməkasi taṅis[28.25]
 
  analahasa laṅə̄nyêṅ āṣādhâṅlarani kavi
 paḍa gumigil aṅinkin tiṅhalnyâniliṅi tavaṅ
 kamaḍiḍiṅən aṅepv î roganyâṅgəgəs aṅəsah
 kadi kahapit aṅunṅun muṅgv iṅ śūnya kakilatan[28.26]
 
  nahan ucapan ira mpuṅkv aṅde harṣa ri saṅ Aja
 vəṅi mara sakamantyan prāptâneka taḍah ira
 dvijavara sira mālih muṅgv iṅ bvat halu təpi lor
 para viku juga kāry âgoṣṭhi mvaṅ nr̥patanaya[28.27]
 
  paḍahi marək agupyan śabdanyâmanis inamər
 kadi paṅucap-ucap niṅ muṅgv i jro jinəm akule
 apituvi sinamenîṅ gīta śrī nr̥patanaya
 rasa nika vinivekâneka ṅ pālapan amanis[28.28]
 
  tucapa bala nirâkveh bhāvanya n paṅinum-inum
 aṅigəl aṅiduṅ asraṅ tvaknyâkveh kadi humilī
 paḍahi nika guməntər sinraṅ niṅ tabə-tabəhan
 kadi baribina saṅ hyaṅ riṅ svargâtukupa kapə̄[28.29]
 
     luṅhā ṅ māsa pilih təṅah vəṅi tiḍəm sahana niṅ aṅinum paḍâturū
 tistis nora mumik tuhun saṅ Aja tan mrəm amaṅu-maṅu tan kənêṅ turū
 aṅhiṅ ramya rinəṅvakən panalimur-nalimur ira ri kiṅkiṅ iṅ hati
 gəṇḍiṅ valyan arūm svaranya karəṅə̄ savəṅi kiniduṅan kiduṅ buvun[29.1]
 
  lor vetan pamalantənan kaparək iṅ lvah adaləm asamīpa paṅdyunan
 vvaṅnyâvuṅv amasaṅ damar vruh i masanya n amalu-malu meh tibā ṅ ənəm
 tan paśrī svara niṅ palu dyun asarag təvas amaribini ṅ* vvaṅ aṅrəṅə̄
 endah mvaṅ palu vastra ramya kadi de niṅ amalu daluvaṅ rinəṅvakən[29.2]
 
  aṅdyun* karva rabinya tan padivasâviḍiṅan avurahan silih cacad
 nitya ṅ śabda paḍêṅgal asrak amaləs hinalan* ulih ikâgave ghaṭa
 strīnyâmet parihāra tan vədi kadūṣana n ahala gave nikā paṭa
 kahyun-hyun kadi śaiva sogata mapaṅghaṭapaṭa juga hetu niṅ humuṅ[29.3]
 
  sakveh niṅ baṇijêṅ təpas paḍa sumambutakən i sagave nikâlavas
 norâpək paḍa lobha lābha kaharəpnya n akuṭa-kaṭikan paḍâdamar
 saṅkəp dvalnya huvus ratəṅ paḍa sumaṅgraha vijila niki n marêṅ pəkən
 asyaṅ-syaṅ karəṅə̄ humuṅ saṅa-saṅanya səmu niṅ aharəp katumbasa[29.4]
 
  eñjiṅ vāhu huvus ḍavuh pitu muni ṅ* paḍahi baṅun akon adandana
 sakveh niṅ prajurit paḍâmuṅu ri paṅhavin ika kamənanya maṅkata
 ardhêñjiṅ pva hiḍəpnya təkvan apuyəṅ ya ta karaṇa nikâturū muvah
 ṅhiṅ maṅkat saṅ Ajâkəmul-kəmul alañciṅan aṅarahakən sakêṅ ratha[29.5]
 
  saṅ mambaṅ Kavidoṣa tan vənaṅ adoh ri sira marək amaṅku pavvahan
 prajñā tan kasilib ri tiṅkah iṅ asevaka maṅinakanêṅ tuhan-tuhan
 vruh riṅ yogya kahənva de nira tinūt sapavarah ika ramya tūt gəgər
 yekā rakva hənūnya ṅūni n aṅalih saha jaruman ikâməgat gunuṅ[29.6]
 
  śūnyâporaṅ ikaṅ gəgər hana guhā rəbah adaləm arəs tvas iṅ mulat
 tan pātmā ṅ aṅuṅaṅ hanan kadi hanâṅduhuṅakəna təkā sakêṅ vuri
 tistis nora marâṅləṅəṅ ri pataninya paḍa kadi sinaṅgan iṅ kavi
 ṅhiṅ raṅrə̄ gumərəh tinūb niṅ aṅin adrəs aniru gərəh iṅ labuh kapat[29.7]
 
  ṅkānê ləmbah* ikâlaṅə̄ pamaḍəkan vvaṅ ika vija-vijah paḍâṅayar
 lumrâkveh aputih vuyahnya kasavur sumarasah anamar vvay iṅ* javuh
 avrā tampər* ikâgəlar kasarakat-sarakat asəmu sāri niṅ puḍak
 harṣâmbək saṅ Aja n təkâvuya-vuyah mata tuvin aharip kadînusap[29.8]
 
  tambak-tambak akaṇḍa lor kidul i pomahan ika kadi piṇḍa niṅ savah
 vvaṅnyârampak amet vəlut kadi pucaṅ-pucaṅan iṅ aṅurit katiṅhalan
 pakṣinyâgəṅ-agəṅ humuṅ kadi kəbo paṅulah avurahan silih buru
 yan kavrəg paḍa mə̄r* guməntər anamar gərəh iṅ adurugan paḍâvərə̄[29.9]
 
  abhrā lvir səkar iṅ laṅit braja katon paməvəh i supit iṅ sahiṅ-sahiṅ
 aṅjrah tan kahanan ləvas pasuṅ ikâsira-sira kadi kəmbaṅ* iṅ karaṅ
 lvir luṅ niṅ katirah mirah ni suṅut iṅ huraṅ aṅariṅ-ariṅ marêṅ* lumut
 tūt mārgâharəmis pəjah kadi mənur saka salavə-lavə̄ sumamburat[29.10]
 
     sampun ləpas ratha narendrasutâpan adrəs
 saṅ brāhmaṇê vuri lavan rəṣi śaiva boddha
 agyā paḍânututi tan hana kāry araryan
 muṅgv iṅ* gajâśva ratha masraṅ alumba-lumba[30.1]
 
  lvah Narmadā katəmu de naranāthaputra
 saṅ brāhmaṇâsabha-sabhā ri ya sāri-sāri
 atyanta* nirmala paṅavruhanê śucinya
 marmanya n uttama vijilnya sakêṅ śaśāṅka[30.2]
 
  sə̄h puṣpa layvan iṅ atīrtha hanê hənīnya
 kuntul paḍâṅadəg-adəg ri pacar-pacarnya
 līlā ḍarā ri kalakānya vijah paḍâdyus
 akveh mayūra maṅigəl ri pasir-pasirnya[30.3]
 
  ṅkāna n pararyan arahup naranāthaputra
 muṅgv iṅ aśoka sira tan mari śokacitta
 nyū danta* medi ri manah nira keṅin-eṅin
 kāṅgək sirânəmu puḍak maṅuḍoḍa riṅ vvai[30.4]
 
  *nya ṅ cakravāka paḍa ramya mahimya-himyan
 ṅkānê saroruha vəkasnya lavan priyanya
 manda svaranya karəṅə̄ nira tan sphuṭârūm
 vinrəg nirâpa ta kalīṅa ni de nirâmrəg[30.5]
 
  haṅśâputih ri təṅah adyus aṅumbaṅ-umbaṅ
 kombak tinūb iṅ aṅin adrəs aṅiṅgək-iṅgək
 mogâraras-raras arūm karəṅə̄ svaranya
 kady âvarah yan alaṅə̄ ri hananya riṅ vvai[30.6]
 
  vadvā nirâdulur i piṅgir aḍanta-ḍanta
 akveh ləpas paḍa kahañjur adoh lakunya
 maṅsul muvah saha padāti tinuṇḍa pājar
 āpan kinonakən aṅantya makuvva*-kuvva[30.7]
 
  śīghrâgave gr̥halatā mrik arūm səkarnya
 norâkavə̄ paḍa vicakṣaṇa riṅ kalaṅvan
 andul vuṅū mvaṅ asanâṅjrah i piṅgir iṅ lvah
 ramyâlaṅə̄ pinarəkanya hanan pamaṅguṅ[30.8]
 
  ndah riṅ samantaji hanâdbhuta mūrti niṅ hyaṅ
 mātaṅgarūpa pinakārgaḍa riṅ vanādri
 siṅhâṅḍapur vədi manambah arəs* tumon ya
 Airāvaṇânurun ujar niṅ anarka-narka[30.9]
 
  ri lvah sabhānya səḍəṅ adyus ahilya-hilyan
 nora ṅ bhayêriya putus vuhayâluṅâṅlvaṅ*
 aṅlaṅhuy adrəs anamar gajamīna* mətta
 himpər karaṅ liman i kāla nikâṅalimpuṅ[30.10]
 
  ambə̄ ni meda ni gajah naranāthaputra
 sākṣāt inambuṅ ika hetu nika bhramanta
 abyūran iṅ lvah alətuh kakəbur bañunya
 vit niṅ saroja kadahut kalavan səkarnya[30.11]
 
  məntas pva yâṅadəg aṅuṅgul i tīra niṅ lvah
 gaṅgəṅ lavan sarasijâṅhibəki ry avaknya
 məttâvərə̄ nəhər asumpiṅ aghaṇṭa kambaṅ
 abhrā katiṅhalan ikā kadi* nāgapuṣpa[30.12]
 
  mevv-îvu saṅkhya ni gajah naranāthaputra
 ndātan pamarpati ri gə̄ṅnya lavan guṇanya
 avrəg sakê taṅan alah ḍyam api n rinukrak
 āpan svabhāva niṅ alit juga ta n tinaṅgəl[30.13]
 
  strī-strī paḍâṅhili lavan raray anvam-anvam
 adrəs lakunya karikil kavədinya ṅūni
 maṅke n təkêṅ bhaya sukət rvi* yayān inambah
 vet niṅ takut pati susup-susupîṅ alas gə̄ṅ[30.14]
 
  akveh marêṅ tahən anuṅtuṅ amet upāya
 vatv înulurnya sagənuk savaluh salumpaṅ
 təṇḍas nikaṅ liman avās tinujunya tan len
 tog tor ndatan dva katibān dan ikaṅ śilā syuh[30.15]
 
  krodha ṅ* liman mata nikâṅdrəṅ* anon vvaṅ akveh
 riṅ kāyvan* aṅhabalaṅ iṅ kayu-kayv aganti
 yeka n tumandaṅ aṅayuh paṅ agə̄ṅ katuṅkul
 syāk* pok rəbah ri valakaṅnya baṅun rinəṅgan[30.16]
 
  vadvā nr̥pātmaja masəṅhit asiṅhanāda
 sārâkusāra śaraṇāśraya vāni riṅ praṅ
 krūrâkihal-kihal agə̄ṅ karavalya timbul
 śūrabratâsira-siran paḍa tan dadi jrih[30.17]
 
  yekâṅlavan paḍa marək pinupul səmutnya
 kvehnyâpramāṇa satasik ya ta paṅhaḍanya
 ambək nikaṅ gaja mamatyana nora vāni
 gə̄ṅnyâprameya sagunuṅ ya ta paṅgajahnya[30.18]
 
  māsə̄* hanêṅ ratha narendrasutâṅagəm hrū
 laṅkap hanê kiva huvus pinasaṅ talinya
 sampun minantran inayat saha hastiśikṣā
 sar cəb tibâṅənani kumbha nikaṅ gajendra[30.19]
 
  sampun kənâmrih aṅusī pulihan tumandaṅ
 ndan sarvasandhi* ni śarīra nikâgrah aṅrəs
 yeka n paṅohan aṅadəg mati tan pasāra
 gor bhoh tibā kadi śilādri rəbah kaliṇḍvan[30.20]
 
  vaṅkenya sakṣaṇa hananya kadîṅ paṅipyan
 teja prakīrṇa dumilah təka tan pasaṅkan
 vidyādharâhaləp adəṇḍa hanê təṅahnya
 utpatti* niṅ dvirada māti mahāprabhāva[30.21]
 
  kalpadruma mrik inalapnya pamurṣitanya
 lvir puṣpavarṣa tumibê naranāthaputra
 āścarya buddhi nira sādara* de nirâṅliṅ
 hyaṅ hyaṅ paran kari kita syapa tā ṅaranta[30.22]
 
     kənoh patakvanta ri tiṅkah i ṅhulun
 ṅhulun kasaṅkhya n maṅaran Priyambada
 svaputra saṅ Citraratha prakāśita
 sirâdigandharvapatî kadevatan[31.1]
 
  ṅhulun sakêṅ svarga viśāta lālana
 anuṅga-nuṅgal mahas iṅ vanāntara
 təkêṅ pasir tan hana tan kalaṅlaṅan
 laṅə̄ niṅ ambək saparan tinūtakən[31.2]
 
     ṅke Narmadā ṅhulun acaṅkrama sāri-sāri
 kañcit kapaṅgih aṅadəg bhagavān Pataṅga
 pakṣâdyusâpatələsan tumuluy marêṅ lvah
 mogha ṅhulun tumurun aṅruhurî sirâdyus[32.1]
 
  gə̄ṅ krodha vākcala sira n panibāni* śāpa
 oyuh gajah təmahanamva maran mari hyaṅ
 ṅke tôṅgvanamva tan adoh ya sakêrikiṅ lvah
 nāhan vəkas ni paṅucap nira karṇaśūla[32.2]
 
  tan mithya ri ṅhulun ikaṅ gajaməttarūpa
 byaktân asaṇḍuta ṅ ujar yan anəṅgah alvā
 saṅkêṅ amaṅgih* i vuyuṅ bhagavān Pataṅga
 tapvan śināpa tumuluy matəmah gajendra[32.3]
 
  an maṅkana bvat i vuyuṅ bhagavān Pataṅga
 kāruṇya buddhi nira riṅ vəkasan sirâsih
 āpan ṅhulun marək anəmbah apinta*-kāsih
 maṅhyaṅ ry anugraha nirê rikaṅ antaśāpa[32.4]
 
  mojar sirâsəmu manis təkap iṅ tumiṅhal
 om hayva saṅśaya ri siddha niṅ antaśāpa
 tan lupta yan təka hələm saṅ Ajâhavan ṅke
 tuṅtuṅ ni sañjata nikā havananta mantuk[32.5]
 
  sampun sirâməkasakən vacanântaśāpa
 luṅhā sira ṅhulun aṅanti humer* təkanta
 soventa* tan təka ya kāraṇa niṅ* bhramanta
 məttâvərə̄ pira-piraṅ tahunən byamoha[32.6]
 
  maṅke n ḍatəṅ kita sahâśva sahasra saṅkhya
 ṅke Narmadâvija-vijah savatək-vatəkta 
 mātəṅga papraṅ aṅiriṅ paḍa sāra śūra
 mavrəg rəbah binuru ni ṅhulun iṅ paḍə̄man[32.7]
 
  aṅhiṅ kitâmanah anuṅsuṅ iṅ astra tīkṣṇa
 syuh kumbha ni ṅhulun ikā tinut iṅ paratra
 ndātan paniṣphala vavaṅ maluyâdadi hyaṅ
 sākṣāt kitâmr̥ta vijil nikaṅ antaśāpa[32.8]
 
  atyanta gə̄ṅ ni hutaṅ i ṅhulun apramāṇa
 saṅmohana ṅ pamaləsê kita divyaśastra
 gandharvaśastra pinajə̄ṅ hyaṅ asañjatêka
 jñānanta maṅləpasakən saha mantra siddhi[32.9]
 
  atyanta yogya yan ajinta ya kavruhanta
 kārādhananya saha mantra sahêndikanya
 pə̄ṅpə̄ṅ ṅhulun vruh i vəkas ni rusit-rusitnya
 śaktinya kavruhan anambəhanê guṇanta[32.10]
 
  ndātan pamatyani guṇanya yadin guṇanta
 śatrv âdhamâpituvi tan mati denya mūrcha
 moghâturū sahana niṅ ripu tan vri rātnya
 nistanya maṅkana yayā kita yan jayêṅ praṅ[32.11]
 
  he saṅ Priyambada kita n paṅutus paṅajya*
 moghâviraṅ hulun apan gumave laranta
 ṅūnî səḍəṅta matəmah gajamattarūpa
 tan len ṅhulun kaṅaranan karaṇanta māti[32.12]
 
  hā hāh hade saṅ Aja denta manaṅgah eraṅ
 an sāhasâməjahi ri ṅhulunən gajendra
 āpan prasiddha kita maṅhvatakən kajanman
 atyanta gə̄ṅ i hutaṅ i ṅhulunən maluy hyaṅ[32.13]
 
  yadyan sabhūr-bhuvah ikaṅ guṇa kavruhanta
 tātan sadoṣa yan atambəha vīrya sasvah
 ndā maṅkanā kita n aṅajya vimohanāstra
 taṅgap nihan hila-hila ṅ tumulak paveveh[32.14]
 
  an saṅ Priyambada kədə̄ maṅutus maṅajya
 mary âviraṅ saṅ Aja sampun atiṅkah uṅgvan
 lor saṅ Priyambada kidul saṅ Ajâtalaṅkup
 saṅmohanênaji nirêṅgal apan vidagdha[32.15]
 
  sandhinya kāku saha śakti ni devatanya
 saṅyoga niṅ śaravara mvaṅ ikā tujunya
 sampun tama stuti nikā saha kūṭamantra
 saṅhāramantra paḍa kavruh ira prabheda[32.16]
 
  vruh saṅ Priyambada ri harṣa narendraputra
 an pembuh astra śara sūkṣma mahāprabhāva
 tiṅkah niṅ apraṅ inucap nira mogha jambat
 amvit sirâsəmu manis baśa de niṅ ojar[32.17]
 
  he mitra mantuka kakanta lumarya maṅke
 siddhā ṅ prayojana kita n ḍatəṅêṅ Vidarbha
 nāhan vuvus nira nəhər* maṅagəm sərəh vvah
 luṅhâhavan gagana məltuk apan sira hyaṅ[32.18]
 
     sampun prāpta sirêṅ surālaya Vicitraratha paḍa sukha n tumon sira
 ndan saṅ kāri kamānuṣan həla-həlâṅucap-ucap i səḍəṅ nirâpupul
 nistanya n tama de nirâṅaji tathāpi salahasa ri saṅ Priyambada
 yan təṅhā kadi tan tumuṅkula savet ni karakətan irâṅdələ̄ tavaṅ[33.1]
 
  sandhyākāla pasaṅ damar nr̥patiputra manaḍah i huvus nirâjapa
 eñjiṅ pūrvaka saṅ Priyambada ginoṣṭhi nira mahuvusan təṅah vəṅi
 vahv amrəm tumuluy tinaṅhi sira maṅkat asaləsək i tīra niṅ nadī
 gəntər ni grit ikaṅ rathâməkarakən kucup iṅ asana ramya tūt hənū[33.2]
 
  eñjiṅ kāla nira n təkêṅ pasir alasnya pətəṅ asəmu śeṣa niṅ vəṅi
 lvir harṣā gaganâsəgəh pavulatanya gərəh ika kadi priyambada
 moghâśrī kuməḍap kilatnya nəhər aṅluru-luru kadi medi maṅdu-lor
 kady ânəmbahakən* səkar niṅ asanânisi huyaṅ i riris nikâṅdadak[33.3]
 
  mambə̄ sāgara ramya niṅ laṅit avarṇa tali hurut-urutnya tan pəgat
 kālaṅkyaṅnya baṅun jukuṅ niṅ amayaṅ ləyəp i lari nikâmaḍəm ḍarat
 kuntul mə̄r kadi tuṇḍan iṅ banava kāri tan ilu kajahat lanâlayar
 saṅ hyaṅ candra baṅun bahitra ḍatəṅ iṅ kuləm amava śaśā marê Java[33.4]
 
  megha lvir karaṅ iṅ laṅit kadi vərəh limut ika ri sare nikâputih
 vahv âmīt i kuvuṅ-kuvuṅnya savaneh karərəban akucəm pəgat-pəgat
 gəntərnyâvurahan humuṅ kadi katunvan i larap i kilat nikā murub
 runtuh piṅgir ikâtəmah javuh anūtakən aṅin* alaṅə̄ tibânisih[33.5]
 
  ramya lvir siluman karaṅ ri mukha niṅ muhara paḍa-paḍâṅhapit bañu
 alvā tiṅkah i mekhalanya ri təṅah paṅadəg-adəgan iṅ marâṅləṅəṅ
 karvânuṅgul apāntaran sapaṅuhuh kadi gupura sivak sakêṅ adoh
 lvir hambal sphaṭikâṅ alun turunan iṅ kavi pəjah atuhâṅhañut* laṅə̄[33.6]
 
  priṅgâhrit təpi niṅ samudra kadi paṅhinəpan* i ləṅəṅ iṅ labuh kapat
 lvir prāsāda* pukah karaṅ ni paraṅanya hana kadi siluṅluṅ iṅ kavi
 airtambaṅnya baṅun vvit iṅ truh asəvə̄ kilat avilət alūṅ avaṅkava
 lumrâvarṇa rəṅit kukusnya sinavat-savat inidəran iṅ guruṇḍaya[33.7]
 
  miṅgut piṇḍa nikaṅ karaṅ liman anuṅkuli* paraṅan i piṅgir iṅ tasik
 lvir molah tulale nikâmijilakən bañu kadi paṅanak niṅ ertali
 kahyun-hyun kumucur parəṅ rva tuməḍun ləṅəṅ aṅənani tiṅhas iṅ karaṅ
 rəmpū* syuh amənir-mənir kadi tinapyan iṅ aṅin aputih sumamburat[33.8]
 
  paṇḍan māti ləṅəṅ sumuṇḍay akaraṅ-hulu karaṅ i sare nikaṅ pasir
 sakveh niṅ bhramarânaṅis paḍa sumuṅkəm aṅarəki səkar huvus ləvas
 dinyūs iṅ truh i saṅhub iṅ jaladhi saṅsaya ləṅəṅ arurub-rurub limut
 hemanyânvam* arūm puḍak nika tumūt pəjah i turuṅ ikâtulis ṭikā[33.9]
 
     nyū dantâsəpi tuṅga-tuṅgal aṅadəg muṅgv î rəṅat niṅ trəbis
 ləṅləṅnya n hana riṅ pasir silih ave lāvan ryak iṅ sāgara 
 tan vruh yan tinulis parab sahana niṅ vvahnyâkəmul nīrada
 de niṅ laṅv anaput katuṅkul i laṅə̄ niṅ nūsa mukṣa n rərəb[34.1]
 
     mahantən sāk riñcuṅ ləṅəṅ i təpi niṅ sāgara ləyəp
 palambaṅnyâkveh nora vənaṅa vacan śīrṇa lamukən
 tulisnyânuṅgal vikv acəpuh atalaṅkup katuruhan
 tumuṅkul bhāvanyâḍəku-ḍəkuh apiṇḍânasi hatəp[35.1]
 
  ikaṅ prāsāda syuh karahan apa tekâmarikala
 tibê piṅgir niṅ sāgara kasih-arəp hyaṅ Gaṇapati
 katampvan* de niṅ ryak mata nira kuməmbəṅ kadi lumuh
 mulat kady ahyun vuṅvakəna sira yan kāla hasila[35.2]
 
  karaṅ savvaṅ* muṅgv iṅ jaladhi mapa mūlanya ta kunaṅ
 vilət niṅ megha ry âvak ika sagibah tan pinahuvus
 vinasvās kady ânabraṅa səmu nikâṅlaṅhviy anəṅah
 baṅun bhrāntâmaṅgih pasir aharəp aṅlimbaṅa laṅə̄[35.3]
 
     banava kajahat iṅ lod biṅkas de niṅ alun agə̄ṅ
 tihaṅ ika gumalaṅgaṅ muṅgv iṅ tuṇḍan ika marək*
 kadi ta paməkulanya n māsih tan vənaṅ apasah
 sapati sahuripa ṅvaṅ līṅanya n vruh aṅucapa[36.1]
 
  vukir anak anəlat riṅ vvai* niṅ sāgara ri təṅah
 kadi sakadaṅa lāvan vvaṅ* mūrchā kavi pasisi
 səmu-səmu nika sānak lāvan ryak jənək aharas
 pili-pilih abapenduṅ truh-truh mārga nika ləṅəṅ[36.2]
 
  layar iṅ amayaṅ akveh ṅkānê sornya humalivat
 karahan aburu marmanya n kedər nəhər avəlah 
 dhvatala rayuṅ ikânraṅ lumrā sə̄h paṅanan ika*
 bañak aṅidəri nūsā kāraṅnya n midər alaṅə̄[36.3]
 
  patani kadi jamur syuṅ* rūpanyâmanis atulis
 kalimutan i siluk niṅ groṅ-groṅ iṅ paraṅan arəs
 kakavin ika palambaṅ riṅ lambaṅ cinacahakən
 cəcək ika hana tan sah muny asriṅ baṅun amaca[36.4]
 
     māry âmet ləṅəṅ iṅ pasir nr̥patiputra lumaris ahavan gunuṅ-gunuṅ
 ambə̄ niṅ pakis əṇḍah iṅ valahar aṅləvihi vaṅi ni gandha niṅ pupur
 moghârūm sirarā nikaṅ kayu ragas kadi huləs apulaṅ lavan burat
 sakveh niṅ kahalintaṅan rumimaṅ ambək ira vinulatan paḍâlaṅə̄[37.1]
 
  paṇḍan suṇḍay asoṅ latāṅkura paranti para kavi mahas lanâpikat
 paṅ niṅ campaka śuddhi guṇḍik aṅilo ri harəp ika maṅuṅkul-uṅkuli
 luṅlūṅanya tikəl-tikəl katitihan papikatan agənət hibək həlar
 tan śobha ṅ kitiran jarah pili-pilih luput alara kasambət iṅ habət[37.2]
 
  vvantən ramya kadevagurvan aṅuṅaṅ jaladhi kadi kalaṅvan iṅ tulis
 saṅ muṅgv îriya tan vənaṅ lumaganîndriya nira kavənaṅ binañcana
 paṅliṅgāna savaṅ-savaṅ ni hayu nîdəman ira səmu niṅ varāpsarī
 kady âṅanti ri sampunanya n apatūtan aniliba marêṅ surālaya[37.3]
 
  ṅkānêṅ bvat halu sāk durenya kahanan nr̥patanaya tumiṅhal iṅ tulis
 heman* varṇa nikâsamun katuruhan lutur asamun inambah iṅ cəcək
 ṅhiṅ devī kavəkas lavan kili paḍâṅadəg-adəg abəbəd-bəbəd hati
 kady âminta tumūta rūpa nika buddhi saṅ Aja hiḍəpan kamānuṣan[37.4]
 
  ṅkānê rəmbaṅan iṅ juraṅ mpu tapa ramya mamuluku katuṅku-tuṅkulan
 vuṅkal kedəran aṅjəlag sadədəg iṅ sapi kaparək i piṅgir iṅ galəṅ
 ləmbunyân ahəle həli n palayanan pavulatan ika de nikaṅ vatu
 asrak vaṅsulan iṅ kiyâtrət alaṅə̄ ləṅəṅ araras anirva-nirvakən[37.5]
 
  nyāsa lvir minahā gunuṅ pinakapājaran aṅadəg i madhya niṅ juraṅ
 lvīr apvī kumukus mirah ni kayu teja nika kasaputan himâputih
 vvai saṅkêṅ* paraṅan ya kadrəsan aṅin kadi siniramakən sumamburat
 saṅ vr̥ddharṣi katon iṅ agra savaṅ arca lamukən alaṅə̄ kasaṅhuban[37.6]
 
  siṅgih kottaman iṅ vanāśrama sabhā saṅ ataki-taki niṣparigraha
 kayvanyâvruh acandanâprih atəṅə̄ java huvi kusumâṅjrah iṅ talun
 kālaṅkyaṅnya ləyəp viśāta baṅun ahyun atapa riṅ aṅin huvus ləpas
 saṅ hyaṅ lek sumənə̄ prakāśa śuci śukla pinakasuluh iṅ hanêṅ vukir[37.7]
 
  tan sah riṅ daluvaṅ kukap nika subaddha səkar ikaṅ ulur paḍâjaṭā
 vrenyâṅalvaṅ ikaṅ varāha vana tan parabi sukha manambi riṅ tahən
 mvaṅ sarpâtapa-tāpan abrata lanâṅaluṣa puyuh ikâkipū-kipū
 nirdhūma ṅ baləman lumə̄ṅ barəbək iṅ kayu pinaṅan ika n hanêṅ alas[37.8]
 
     buddhi nrəpatisuta jənək ya kāraṇa nirâṅrəvəṅ alas akuləm
 sakveh nira saṅ ajar-ajar marək saha kilaṅ hinaturakən ira
 ramyâṅucap i sakaharəp nirêṅ phala nikaṅ tapa ginavayakən
 eñjiṅ sira tumurun atūt alas vahu tinor pinakapataləsan[38.1]
 
  deśâsəpi havan ira kālasan sipi kaniṣṭha nika gatarasa
 aṅluh vvaṅ ika pinanasan ḍinaṇḍa sinipat layat apalarasan
 akveh pahutaṅan i savah gaganya paḍa tan hana maṅinak-inak
 lumbuṅnya kasih-arəp aninya ya n* milu katuṅkəb alavas aṅariṅ[38.2]
 
  akveh vray anusup anukət-nukət baṅun amet* kayu parəṅ adulur
 ḍaṅḍaṅnya luməkas aṅatər səsəh kaṅəlihan savaṅ aṅipil-ipil
 pakṣinya palatuk* amaduṅ-maduṅ kahiḍəpanya n amahayu* kuvuṅ
 vvah niṅ kamalagi tumatiṅ katon kadi caluk niṅ anutu-nutuhi[38.3]
 
  kācāryan* alavas inatīta śīrṇa pamicāran ika katuruhan
 riñcuṅ saka nika sasisih silih jaga murantak aṅəmuki parab
 norâkṣara kakavin i paṅlarinya paḍa tan hana katəmu ləbur
 ṅhiṅ candana kasirat agātra mātra ri taviṅnya kari kadi* panu[38.4]
 
  jə̄ṅ niṅ giri gahana kadevagurvan ahaləp lura-lurah arənəb
 strī-strī dvijakula śuci śuddha saṅ pinakamaṅgala niṅ anaruka
 tūs niṅ vulakan aṅali mekalanya śatapattra nika məkar arūm
 sakveh niṅ amaṅan i lumutnya rakva cinacad puru-puru katalu[38.5]
 
     byatītan meh prāptêṅ nagara saṅ Ajâṅel bala nira
 araryan ṅkānê jro kuṭi katəmu sakveh para viku
 tinamvī-tamvī riṅ səḍəṅan amanis de nira mulat
 apan* prāya ṅ* vastv alpa maṅinaki yan riṅ səḍəṅ aṅel[39.1]
 
  vivakṣan sakveh saṅ para ratu hinundaṅ paḍa təka
 paḍâkuṇḍaṅ gəṇḍiṅ gumərəh asəlur tan papəgatan
 tuvin paṅhrik niṅ tuṅgaṅan asahuran lāgi karəṅə̄
 ikaṅ sattvâlə̄ṅ śabda nika baṅun asyaṅ-syaṅ aṅuhuh[39.2]
 
  kaḍatvan saṅ Bhojâtiśaya mara gə̄ṅnyâparamita
 yayâhə̄t maṅke* kārya nira ri ḍatəṅ saṅ para ratu
 pənuh tamvī-tamvî sahana para taṇḍâlana ṅivə̄
 təkêṅ mārgâgə̄ṅ nora pinakapahidvan paḍa hibək[39.3]
 
  ikaṅ rājya* lvir sāgara kahibəkan vvaṅ kadi bañu
 karaṅ mātaṅgâkāra ni liman ikâneka majajar
 baṅun ryak polah niṅ dhvaja kagurilap kadrəsan aṅin
 curik vahvas patrəm lumarap asəmu praṅ-praṅ agalak[39.4]
 
  sanistanya n tan vaspada viṣaya niṅ śabda karəṅə̄
 təkap niṅ gəṇḍiṅ mvaṅ grəbəg i laku niṅ vvaṅ mapapagan
 yayâtah vr̥tta śrī Raghusuta karəṅv an sira təka
 vulat herən taṅ vvaṅ sanagara paḍâlah rəṅə-rəṅə̄n[39.5]
 
  lumampah saṅ Bhojâmapag i saṅ Ajâpan sira təka
 kasuṅsuṅ riṅ mārgâṅucap-ucap aluṅguh paḍa sukha
 parəṅ maṅkat ramyâdulur iniriṅ iṅ vvaṅ sanagara
 ikaṅ rājya lvir bəntara mukha nikân ardha marupək[39.6]
 
  umah niṅ taṇḍâgə̄ṅ pinakapasənāhê nr̥pasuta
 kuləm saṅ hyaṅ sandhyā divasa niṅ amūjâjapa-japa
 təka ṅ pamyāpārê sira vijil ikaṅ sāgara vukir
 ndatan varṇan tiṅkah ni panaḍah irâkveh cinarita[39.7]
 
     tiṅkah śrîndumatī n kapiṅ tiga nira n piniḍuḍuk i daləm kathākəna
 akveh pañcabale ri viṅkiṅan ikaṅ pamiḍuḍukan i sor huvus hibək
 de niṅ strī paḍa hinyasan cumurigênunus avak ika varṇa sañjata
 byaktâkūṅa kaləṅgakêṅ panulisan puḍak ikaṅ anulad raras nika[40.1]
 
  tvas niṅ megha dinadyakən vaṅunan uttama pinahuvus iṅ labuh kapat
 tumpaṅ pitv aruhur sinaptabhuvanâparimita kalaṅə̄nya riṅ tavaṅ
 truh-truh mvaṅ larap iṅ kilat hatəp ikā karaṇa nika lanâkuvuṅ-kuvuṅ
 gəntərnyâṅdadi kumbaṅ edran anaṅis hana ləṅəṅ aṅurambat iṅ tətə̄[40.2]
 
  ryak niṅ tīrtha sinr̥ṣṭi vastra tinulis pinakatiba-tibān linaṅvakən
 tustus niṅ maṇi sūryakānta dumilah rahina vəṅi dinadyakən damar
 kəmbaṅ niṅ cirapattra kalpatarupuṣpa sadədəg aṅadəg tigaṅ siki
 māyā niṅ vulan iṅ samudra madhu śuddha saphala ginave laṅit-laṅit[40.3]
 
  byaktâbyakta nikaṅ tulis vuvuh i kādbhuta nika tulis iṅ huvus tama
 yan kəmbaṅ kadi mambva rūmnya kadi molaha vinilət i luṅgah iṅ gaḍuṅ
 mvaṅ yan vvaṅ-vvaṅan arja kady aṅucapâsəmu-səmu guyu de nikā mulat
 vimba hyaṅ Smara śuddhi de niṅ anulis lvir amanaha manah nr̥pātmajā[40.4]
 
  ṅkā tôṅgvan nr̥patiputrikā piniḍuḍuk tuhu-tuhu sira janma devatī
 tan sāmānya mahāprabhāva təka riṅ kaka-kaka kadi devakanyakā
 aśrī pahyas ira bvat Indravanitâmuvuhi haləp ira n hanêṅ sabhā
 ḍaṅ saṅghâguñəpan bhaṭāra karikâṅrakət ujar ira yan tumon sira[40.5]
 
  sakveh-kveh nira saṅ kadaṅ haji huvus kili marək atatā paḍâtuha
 mambə̄ parvata pājaran haləp i de nira humaləpakən suputrikā
 endah mvaṅ sira saṅ rare* hañar ataṅkil ahayu-hayu vahv amekhala
 mambə̄ maṇḍala riṅ sabhā paṅuparəṅga ni haləp ira riṅ nr̥pātmajā[40.6]
 
  strī-strī vāhu cumampakâsəmu hijo pamulu nika pinantəs iṅ sabhā
 sampirnyêṅ jaja tan paniṣphala hananya muvuhi haləp iṅ vulaṅ tatur
 tuṅgal denya mavâmbək abvat atuhan ri parək ika ri jə̄ṅ nr̥pātmajā
 lvir devī humatur sakêṅ surapadânrahakəna haləp iṅ surālaya[40.7]
 
     prah-prah nr̥pavaraduhitā ri guṇḍik ira len i kaka-kaka nira
 yan vruh-vruh agaməl aṅiduṅ lavan vruh aṅavat ya linəṅənan ira
 embuh pva guṇa nika siniṅhəlan kinaluṅan ya kinaləvihakən
 sampun pva ya kavi paḍa kāku siṅ guṇa samaṅkana ya kinarahan[41.1]
 
  sakvehnya paḍa marək anaṇḍaṅ anvam araras rara rahayu vagəd
 sabhyâmanis aṅucap ikāṅ asiṅhəl akaluṅ vahu kavi kakavin
 ndan rvaṅ puluh ikaṅ* akarah jitākṣara vicakṣaṇa naṭakagiṇa
 ṅhiṅ dyah Jayaluh ikaṅ inuttamâsisik əmās maṇi nəhər amava[41.2]
 
     prāpta ṅ rātri yayan katon hayu ni varṇa nira ri vijil iṅ niśākara
 hyaṅ-hyaṅ niṅ madhumāsa rūpa nira yan kasaṅa kasapuluh tiniṅhalan
 maṅke n māsa kapat hyaṅ iṅ masa kapat kahiḍəpan ira de nikaṅ mulat
 cañco strī liṅa niṅ tumon sira məne n huvus atəmu lavan nr̥pātmaja[42.1]
 
  lumrâmintaṅ ahə̄m ri bāhu lumarap jənu nira kanakâṅhulap-hulap
 embuh sə̄ṅ ni tutup gəluṅ nira murub maṇik ika kadi motar-otaran
 de niṅ kostubha nīla kādbhuta səkar taji nira sumənə̄ kapañjutan*
 ūrṇā śuddha huvus hanêṅ rahi nirâsəmu paṅavaka təṅran iṅ hurip[42.2]
 
  ndin ṅgānya ṅ vvaṅ anəmva rūpa kadi rūpa* nira n ahayu rājaputrikā
 vvaṅ riṅ rājya yayan kapūhan aṅaləm ri sira kadi hañar-hañar mulat
 aśrī varṇa nira n tuhan saphala yogya n adəgakəna ratva niṅ tulis
 tan samvas lavaṅ iṅ kaḍatvan inucap milu-milu kavəṅān tiniṅhalan[42.3]
 
  paṅkun mesya ṭikā kayogyan i vətis nira damarana teja niṅ vulan
 pantəs yan makasumpiṅən kikirən iṅ kuku-kuku nira kosapêṅ laṭi
 rekhan riṅ kakavin vilāpa kahaləp ni susu nira parantya niṅ parab
 tan sāhêṅ ratu śakti kenaka ni soca nira yan ikətən səkar taji[42.4]
 
  ekəl roma nirâraras kadi katona rumaraba sakêṅ gəluṅ lukar
 akveh mahyun aṅuḍva de nira yan ahyas anisigi vajâṅhəmū guyu
 yogyâsaṅkan aṅin dumadyakəna polah i tikəl i halis nira n cala
 byaktâgatgat ataṅhya-taṅhya manah iṅ mulat i mukha nira n pasaṅ damar[42.5]
 
  ndin putry âhayu -hayv* amaṅpaṅa hayunya ri hayu nira n ahyas aṅḍiri
 sakveh niṅ vvaṅ ahadyan akryan asavaṅ hinayu marək i jə̄ṅ nirâlavas
 pahyas niṅ para pora maṅhiribi pahyas ira hinayu cihna niṅ manūt
 ekacchattra raras-raras nira paṅə̄ban iṅ ahayu sujanmakanyakā[42.6]
 
  sakveh saṅ ratu tan vənaṅ sahasa kevala humənəṅ aṅantyakən parih
 aṅlampū suməsəl śarīra nira tan vənaṅ anəkani senakê hati
 mogânaṅgəl arəs ruməṅvakən i kādbhuta ni hayu narendraputrikā
 mavvat rāga vilāpa cihna niṅ akūṅ alah aləh akirim-kirim ṭikā[42.7]
 
  akveh pahyas irârəbut kahulunan kahiḍəpan ira de nikaṅ marək
 rorv aṅ campaka ramya māyun-ayunan ri jaja nira n amaṅya-maṅyani
 lāvan pādapa tan vənaṅ sah i sirâməpəti gavay ika n səh iṅ gəluṅ
 tañjuṅ muṅgv i kapə̄ nira n mrik inaṅit marək araras anulya-nulyani[42.8]
 
  prāptôlih kalaṅə̄n ikāṅ asana ramya pinakakalasā nirâturū
 mvaṅ roṇḍonya tinap rinūpaka tilam sinalinan i səḍəṅ nikâluñut
 maṅgā səmpalən aṅkən eñjiṅ alapən humatura śayanā nira n rimaṅ
 svarga n māti kakiṅkiṅan huvus akīrty amihutaṅi laṅə̄ ri jə̄ṅ nira[42.9]
 
  molih varṣa sipat nirârahat i solah ika təka hirəṅ hanê mata
 kālanya n kahəmū səpah nira baṅun pinakaliḍah ira n hanê tutuk
 kāsih-kāsih irâlavas karika puṇḍutan ira kasəlap hanê hati
 ṅhiṅ kəṇḍit nira mās tumūt i parahasyan ira vahu marək sinanmata[42.10]
 
  tambe rakva sira n svayambarakənâmiliha sakaharəp nira prabhu
 ndān ambək nira kevalâviraṅ i līṅa niṅ umulat anəṅgahâhaṅan
 āpan tan hana ṅūni kevala sirâmuṅari pinakakabvatan hañar
 yekā hetu nirâviveka kalavan kaka-kaka vihikan riṅ iṅgita[42.11]
 
  ndātan karkaśa de nirâṅucap-ucap ri pasəlur iṅ ujar sirâṅucap
 ndi ṅ parva ndi kitâṅrəṅə̄ n* hana kadi ṅhulun amiliha jalva riṅ sabhā
 yadyastun hana maṅkanā niyata ta pva viraṅ ika kadîraṅ i ṅhulun
 saṅkṣepanya huvus katon vidhi nareśvara dinulur i tan sih iṅ Vidhi[42.12]
 
  āpan kenaka niṅ kadi ṅhulun aṅanti ri kaka haji yan sirâsiha
 her-herən palarən hanâsiha bhaṭāra tuməkakəna dharma ni ṅhulun
 prāptânomaha yogya liṅ nr̥pati sambhava kaharəpa ni ṅhulun muvah
 yadyastun layata ṅhulun pi tavanən ry ubhaya haji paran kasaṅśaya[42.13]
 
  lāvan yan hana ratv anomaha marā ta sira humaturê nareśvara
 ndātan kahyuna ni ṅhulun sira tuhun kaka haji sira kevalâharəp
 hayvâmidhyani ta pva sih-siha nirâmavarəṅəha ri buddhya ni ṅhulun
 ndak ton duhkha nikaṅ kinədvakən apaṅgiha viphala yan tan paḍâharəp[42.14]
 
  yan kāṅən sukha niṅ licin dumadak ahyun adaluvaṅa harṣa riṅ jamaṅ
 denya n kilya rarā makāśraya* nareśvara kuməmita kāla niṅ rare
 yan vr̥ddhâjara dharma riṅ girivanâmagəhakəna ri dharma saṅ viku
 ramya ṅ vaṅ guru loka sarva təka yan lumaku-laku rinampak iṅ kili[42.15]
 
  maṅke pva n ḍumavuh vidhi nrəpati tan pamavarəṅəh i buddhi ni ṅhulun
 ṅvaṅ dūra n vənaṅâjñalaṅghana tuhun rasa pəjaha tibêṅ paluṅguhan
 evəh tan kahiḍəp kalīṅa ni manah nira yan aharəp iṅ svayambara
 maṅgâṅdadya* limut ṅhulun ri viraṅ i ṅhulun amiliha jalva riṅ sabhā[42.16]
 
     tuhan i ṅhulun akṣamakəna paṅucap ni manəhta rəṅə̄n
 vidhi saṅ prabhu sambhava kəkəsakənê hati yogya dahat
 dumadak pva hade n katəkana rinasan ri manahta tuhan
 pira hayva nikâṅucapa n ahala yan hiniḍəp mahala[43.1]
 
  pituhun vidhi saṅ prabhu tuhan anipis kaviraṅta hade
 paḍa vāhu ḍatəṅ sahana-hana* nikaṅ parivāra marək
 amahur-hurakən ri para ratu pinetnya sirêṅ vəgilən
 sira saṅ kinabehan inaləm ika rəṅvakənanta tuhan[43.2]
 
     saṅ nāthêṅ Magadha prabhāva nira tan patəpi kadi laṅit maṅambara
 lvir vidyādhara darśanīya pakatonan i bala nira śūra dug siṅī
 ahyaṅ solah irâmanis kavadi de nira lituhayu tan pasiṅsiṅan
 sākṣāt Indra sakêṅ surālaya kaveni tumuta mijilêṅ svayambara[44.1]
 
  krūrākāra saṅ Aṅganātha sanirukti sira yan aruhur sulakṣaṇa
 sabhyâmbək nira tan rinakva sira yan prabhu lituhayu sādarâṅucap
 śakty ânindya mahāprabhāva kumutug bala nira paḍa śūra suśrama
 tan pendah kadi saṅ hyaṅ Agni mijil amralayakəna rumampaka ṅ jagat[44.2]
 
  siṅhâmbək saṅ Avantinātha kadi saṅ Yama guṇa nira lokapālaka
 norâdharma ṅaranya rakva yan i bhūmi nira paḍa sukhâgave hayu*
 sə̄h vadvā nira piṇḍa kiṅkarabalâmava curiga gadāyudhâpupul
 sākṣāt mr̥tyu curik nirâkas aluṅid baṅun aṅayam-ayam parāṅmukha[44.3]
 
  tan pendah Baruṇânurun saṅ Anupādhipati suyaśa bhūmipālaka
 himpər sāgara kāṅinan bala nirâṅrvabi* nagara hibək təkê daləm
 təkvan lvir nira riṅ raṅin dhvaja vəlaṅ-vəlaṅ aputih arok lavan hirəṅ
 Rāhu mvaṅ śaśivimba rūpa nika kāraṇa ni musuh irâtabəh titir[44.4]
 
     siṅ solah saṅ Susenā pracalita kadi saṅ Bāyu riṅ buddhi madrəs
 vadvā-vadvā riṅ ambək lituhayu katəṅər yan pravīrâprih iṅ praṅ
 himpər seḍuṅ karəsrəs bala nira kumisik lvir gəlap holih asriṅ
 byakta* syūha ṅ musuh de nira n asəmu hudan sañjatâvor halisyus[45.1]
 
  *ṅhiṅ saṅ Hemāṅgadâtyanta sugih ira hibək mās maṇik rājayogya*
 līlâcum somya saṅ Vaiśravana paḍa nira n ghorarūpâdavâgə̄ṅ
 norânaṇḍaṅ yatan mās bala nira satəgal kāla niṅ hanyan aṅjrah
 sakveh niṅ śatru śīrṇâkuniṅa vulat ikā de nirâpan vah iṅ mās[45.2]
 
  aśrī saṅ Pāṇḍya śuddhākr̥ti nira satirun paṇḍitânvam vidagdha
 tan kāsy-asih tuhun tan harəp iṅ ulah agasyak yayan sopacāra
 saṅ hyāṅ Īśāna sākṣāt paḍa nira n ahaləp riṅ sabhā nora tan vruh
 atyantêṅ yoga kavruh nira karaṇa nira n katvaṅ iṅ śatru śakti[45.3]
 
  vvantən saṅkêry Ayodhyā lituhayu dahatən rājaputrâdvitīya
 ndan rakvânak mahārāja Raghu saṅ Aja saṅjñā* nirêṅ rāt prakāśa
 saṅ saptādhikrətâtyanta haləp ira kabeh sor kagə̄ṅan pratāpa*
 himpər candrâkucəm tan vani mulat i narendrātmaja lvir hyaṅ arka[45.4]
 
  saṅ hyaṅ Brahmâgave rūpa nira kadi paran riṅ raras mār manisnya
 yadyan gandharva vidyādhara niyata nikâsora riṅ rūpa kālih
 aṅhiṅ hyaṅ Kāma saṅ sambhava mapaga raras rūm nirêṅ martyaloka
 sampun pvâṅāśrayê citta nira masuruhan rāga kuṅ don irâṅher[45.5]
 
  ndān ambək ni ṅhulun ṅhiṅ sira juga kadələ̄ n kāptya rakryan suputrī
 anvam pūrṇêṅ paṅavruh lituhayu taruṇâpālapan kṣatriyāṅśa
 jaṅgâṅuṅsir kapat ramya nira vinulatan dlāha yadyan patəmva
 āpan tuṅgal sirêṅ rūm kadi vulan aṅilo vimba niṅ candrakānta *[45.6]
 
     nāhan ujarnya paḍâsəlur avara-varah kinatuṅgalakən
 sə̄ṅ i manahnya katon səmu-semu niṅ akuṅ ri narendrasuta
 ṅhiṅ kakəna* prih ikā sira viṣaya ni goṣṭhi nika n paṅucap
 rūpa nira sthiti ri tvas ika sinamudāya lavan turida[46.1]
 
  śrîndumatī sukha mār hati nira ruməṅə̄ ry ucapanya rəsəp
 yan tan avədya sirêṅ vvaṅ atuha hana buddhi nirâməpəra
 rāga nirê saṅ Ajâvətu taṅis inamər vədi kavruhana
 liṅ nira mogha lumuh yan aharip araras parihāra nira[46.2]
 
  mojar ikaṅ rinahasyan ira vacana liṅnya rəṅə̄n ta tuhan
 saṅ ratu tan hana tan lituhayu kadi devata rakva sira
 ndan paḍa sor sira de saṅ Aja saphala putra narendra Raghu
 hīṅan ira n sira yogya kaharəpana digjaya rūpa nira[46.3]
 
  śrîndumatī kəna rāga tuhun api hade kadi tan malara
 de nira mojar apet silib amarani lokika buddhi nira
 hayva vavaṅ pinisiṅgih ujar ika tuhun hiḍəpən sakarəṅ
 āpan ikaṅ dadi janma sakaharəp ikā kaka mogha dudū[46.4]
 
  nista nikân apadudvan ibu kaharəp iṅ dadi janma kabeh
 yan kinatuṅgalakən ndya tika hala nikā tuhanən pituhun
 māsku mataṅnya kakūṅana saṅ Aja tuvin vvaṅ anakta sira
 hayva kədə̄ liṅ ira ndan asəmu-səmu harṣa nəhər gumuyu[46.5]
 
  ndah paḍa bindar ikaṅ marək i sira kapeṅin ajalva muvah
 mogha girahyasən ambək ika katanəhan turidâṅlarani
 asyaṅ i rovaṅ ikâṅucap-ucapa kinonya marək-marəka
 liṅnya nihan sanu saṅ ratu pili-pilihan dumən i ṅvaṅ ari[46.6]
 
  vvaṅ-vvaṅ ahadvan agatgat anagu-nagu məṅgəp atəṅv ahəniṅ
 bhāva nika n kəna rāga hanan asidəhâlupa tan paṅinaṅ
 vyartha sərəhnya hanê taṅan inagəm-agəm tuhu-tuhv alaṅə̄
 bhrānta rumūpaka saṅ suṅana sərəh asūṅa səpah ri vaja[46.7]
 
  len taṅ* agoṣṭhi ri gīta saṅ Aja ginavenya hañar katəka
 dudv aṅaləm ri palambaṅ ira mamaranî manis iṅ paṅikət
 śrîndumatī kavəlad hati nira ruməṅə̄ ri rasanya ləṅəṅ
 lvir jaruman saṅ Ajâmisiki hiḍəp irâsriṅ akon mijila[46.8]
 
  saṅ vvaṅ inuttama sampun adaluvaṅ adoh sira riṅ viṣaya
 milv atuhâmbək irârarəm arəja suśīla lanâsiḍakəp
 tan rəṅu tan lumiriṅ duga-duga pakatonan i tiṅhal ira
 yan paṅucap sira tan paṅucap-ucapa len saka riṅ kavikun[46.9]
 
  strī səḍəṅ iṅ viṣayânvam ahaṅan apasabraṅan ambək ika
 mvaṅ sira saṅ viku vr̥ddha marək aṅipi nāga milət ri sira
 yan vulat aṅdu matanya dinulur i halisnya tikəl minahā
 marma manisnya paḍâṅucapakən i kaharṣa nikā karəṅə̄[46.10]
 
     viku rājya kavi vruh aṅaji kaharəpku siviṅkva sanu
 kakavinya palar piguṇana ri parəknya ri jə̄ṅ nr̥pati
 ulah iṅ paḍa kāsy-asih aṅapi laṅə̄ hiḍəpəṅkva sukha
 kəmulaṅkva jajanya taṅan ika saput-saputaṅkva susu[47.1]
 
  agaḍuh kavi kāpti mami sanu vənaṅ pasabhā pavukir
 vijil iṅ pihutaṅ pavadal inani rovaṅ ikânukhani
 kalavan kalaṅə̄nya vənaṅ anigakən manah iṅ prihatin
 yadin aṅləṅəṅâdulura maṅusirê trəbis iṅ paraṅan[47.2]
 
  atitih kaharəp mami sanu vəka niṅ pihutaṅ-hutaṅan
 vruha têṅ kakavin kiduṅ ulah-ulah iṅ vahu-vāhu kavi
 saparanya pamaṅkvakəna* ləpihan amrih ameta laṅə̄
 suməpər-səpərêṅ papihutaṅan i saṇḍiṅ ikaṅ pasisi[47.3]
 
  kaharəpkv alavas* ṅhiṅ abasana vicakṣaṇa riṅ kalaṅə̄n
 niyatârarasən marək anigi-nigî pamabarnya tapih
 paṅapusnya hatiṅku laris i paṅavaknya katon adadar
 pravalanya marêṅ papasaṅan ika ta n kaharəpku sanu[47.4]
 
  puhavaṅ vahu-vahv amr̥ti-mr̥ti katə̄nku* siviṅku sanu
 turidaṅku kaḍaṇḍa n alavas aharəp vvatən iṅ banava
 aputək hati niṅ kasarapuṅ alaṅə̄ mulat iṅ pasisi
 kaputər hati ni ṅhulun alal aharəp tumutêṅ alayar[47.5]
 
  anak iṅ prajurit mətu pajurit* ikaṅ kaharəpku* sanu
 ləvu ramya niki n katəkana lurugan ri huvuskv atəmu
 havinəṅkva curiknya saha raṅin ikā payuṅaṅkva tumūt
 tan arəs yak umilva səḍəṅa nika keṇḍita riṅ palagan[47.6]
 
     ya ta təmahana tiṅlur denya n śaiva sira sivin
 ikaṅ apalaran anvam vruh têṅ śāstra viku haji
 lilu tumakula lampūn dan yan paṇḍita nagara
 atuha-tuha bagañjiṅ byaktâṅhə̄bi yan inusir[48.1]
 
  kunaṅ amuhara kiṅkiṅ yan bot svan sipi mararas
 viku mirah aguṇâśrī maṅgəh vikva narapati 
 sira ta sivin aharyan santoṣâmalara dəmak
 palumutana yan anvam yan vr̥ddhâpuput anadi[48.2]
 
  taha* sanu yan i rantəntâṅhiṅ tyāga juga sivin
 sipi raras iṅ ataṇḍaṅ deśâdoh mahas alaṅə̄
 ləvu sukha niṅ akarvan soṅsoṅ yan jamaṅ anipis
 pakararas ika paṅkun gantin mvaṅ palu daluvaṅ[48.3]
 
  tuhu marika vuvusta ndan son mogha salah ile
 təka turida kəna prih de saṅ brāhmaṇa sinivi
 mulat iṅ avəka mambaṅ prajñā prāya jitasabhā
 ṅhiṅ amuhara viraṅroṅ heman dhūrta cala nika[48.4]
 
  kunaṅ amuvuhi* rāgī riṅ tvas ni ṅhulun alavas
 vəka-vəka capaṅ aprih riṅ praṅ vāni panagara
 aṅavayuha saliṅ-liṅnya n sampun ṅvaṅ apatutan
 ikaṅ ujar ibu rakryan kadi asyaṅ maṅiṅin-iṅin[48.5]
 
  nahan ucapan ikaṅ strī təmbenyânəmu turida
 tan avuni ri manahnya n bhrāntâkuṅ managu-nagu
 hana ta titir anambut vehan milv aṅucap-ucap
 mavara-varah i rumrūm niṅ sāminya* tan aviraṅ[48.6]
 
     rare mərə-mərəh pajātyan agəlo vinara-varahan iṅ pasaṅgaman
 mapaṅ* kumətər aṅgaməl susu taṅanya saha kətə-kətəg sumamburat
 ulih niṅ amuruk-muruk tinaṅanan ri pataṅanan i sandhi niṅ prəman
 huvus pva ya tamâharəp vayuha tan rəṇa kadi manah iṅ tamêṅ aji[49.1]
 
  dudū sanu lavan huvus pracacah asriṅ arabi sinivi priyambada
 huvus tama karāsikanya kadi vah madhu rasa nika riṅ giṇâmanis
 amakpak aṅucap tuhan tinikəlan halis i səḍəṅ ikâṅgaməl tapih
 baṅun pəjaha riṅ karaṅ hulu taṅan ṅvaṅ i paṅamər ikâṅalap hati[49.2]
 
  ikaṅ kavi ñamut laṅə̄nya rinasan saha kakavin araśmi riṅ tilam
 ikaṅ jariji mogha kelu ginaməlnya kinuku hiniḍəp-hiḍəp tanah
 lanânipati pet manis kavava kelu kadi ləkas ikânulis karas
 kiduṅnya panurū-nurūnya sahajâṅgaməli susu nəhər kinaṅsyakən[49.3]
 
  pravīra sinivi priyambada tuhun kavatək ulah ika n vanîṅ raṇa
 añumbu kadi de nika n paṅalavaṅ raṅin i səḍəṅ ika n paṅolakən
 anaṅtaṅ amapag vulat nəhər aminta linavanan anūt mamaṅkvakən
 marêṅ susu taṅanya mogha hiniḍəp nika ḍuka-ḍuka niṅ curik siṅī[49.4]
 
  lavan-lavanan i ṅhulun viku mirah lituhayu pinakesi niṅ kuṭi
 manisnya kadi poh apādapa tiki n mamaragi gula gaṇṭi dug siṅī
 liriṅnya pinarantyan i ṅhulun iṅ ambyan iṅ umah i səḍəṅ nikânasi
 dudū svara nikê karinya karəṅə̄ panamaya nika yan parê ṅhulun[49.5]
 
     nāhan de nika goṣṭhi senak i manahnya panalimur ikâharip mata
 tan tuṅgal ruməṅə̄ ry ujarnya hana heva hana səmu pacəh məṅən-məṅən
 strī kryan-kryan paḍa mūla-mūla rabi niṅ kavi muvah aṅucap samaṅkana
 tan doṣâsiṅ ujarnya mogha minanis-manisan ika tinuṅtuṅan laṅə̄[50.1]
 
  rakryan kenaka niṅ manuṣya sararā vərə-vərəha yayan papaṅgiha
 ambək nāgarika* vruhâṅikəta bhāṣa sakurasa savīja riṅ laṅə̄
 yan pāyvan kakavin maṅarvana vilah kakavin ika palambaṅ iṅ yaśa
 yekā Kāma Ratī ṅaranya n araras paḍa kavi savavânak iṅ maṅə̄[50.2]
 
  luṅhâṅdoha marêṅ pasir kahaləpanya n amarəṅana māsa kārttika
 sakvan selvan ahimya-himyana manumpaka ri valakaṅ iṅ karaṅ liman
 ramyâtuntunanêṅ hənī ri surud iṅ rvab i təpi-təpi saṅsayâḍake
 līlâmeta huraṅ tanah nəhər asumpiṅ asaṅu-saṅu saṅva niṅ maṅə̄[50.3]
 
  ndak ton harṣa nika n parambakana riṅ bañu tuna-tuna mombak-ombakan
 kālih-kālih ikâdulur paḍa girahyasən anəmu laṅə̄ ləyəp dahat
 strīnyâmiṅkasakən tapih jənək amet uvur-uvur agəlar marêṅ təpi
 byaktâlūma kakə̄ma riṅ bañu hasin vətis ika panahā nikaṅ mulat[50.4]
 
  rūpanya n mahasêṅ* pasir kadi katona mahasa ri samudra niṅ tulis
 āpan de ni ləyəp-ləyəp ni patəmunya kadi tasik avor lavan laṅit
 yadyastun yan aṅumbaṅêṅ* jaladhi kavruhan i pamilət iṅ kuvuṅ-kuvuṅ
 sākṣāt devata devatī mahas-ahas ləṅəṅ aṭika-ṭikan sakêṅ tavaṅ[50.5]
 
  buddhinya n vahu-vahv acaṅkrama marêṅ pasisi vahu mahas lavan priya
 maṅgā n* tan muliha n panon padulur iṅ layar asəmu matuntunan taṅan
 solihnya n pakaraṅ-karaṅ vinavanan taṅan ulah-ulah iṅ hañar-hañar
 apvī niṅ hiliran ya sādhana nikâkəla-kəlana ri piṅgir iṅ tasik[50.6]
 
  piṅgir niṅ paraṅan gihā vatu sumoṅ pinakapasaji riṅ marâṅləṅəṅ*
 priṅgârəs tinatar hənū nika suməṅka tumurun atupis rəṅat-rəṅat
 parnah lor maṅuṅaṅ tasik mukha nikā dunuṅan i kəñar iṅ niśākara
 ṅkāna n paṅhinəpâmaḍaṅ-vulana yadyan aharipa sukha n paḍâmrəma [50.7]
 
  təkvan pvêki n anak vəsi nrəpati kavvaṅan ika vəka niṅ* sinanmata
 yadyastun kilalan təkap saṅ ahulun pavəkasakəna riṅ marêṅ pasir
 byakta n mantuka molih-olih alaṅə̄ haturakəna ri jə̄ṅ nareśvara
 cihnanya n kavi karva kāsih ika vāhu vihikan asabhā-sabhâmasir*[50.8]
 
  nāhan vastu ni denya mojar api doh ndan abhimata nikê suputrikā
 śrī devîndumatī huvus vruh iṅ apa n kasiliba riṅ ujar samaṅkana
 *kālap buddhi nirêniriṅ vinava riṅ* ləṅəṅ amasir ahimya-himyana
 ndan mogâpi hade sahur nira paṅavruhana panalimur manah rimaṅ[50.9]
 
  siṅgih ṅgānya vuvusta ramya ṅ akurən sarara vərə-vərəh paḍâraras
 luṅhâsaṅva karas tanahnya mahasêṅ pasir adulur ahimya-himyana
 tan vaṅ mātra kasiṅya mātra manah i ṅhulun irikaṅ ulah samaṅkana
 ndak ton kevran ikaṅ giṇânivi taṅeh mamaḍana raras iṅ vujaṅ-vujaṅ[50.10]
 
  təkvan tan hana harṣa ni ṅhulun ataṇḍaṅa pasisi huvus tama ṅhulun
 pora vvaṅ nika tan vruh iṅ puruṣabheda hiliran amukət* hanâmayaṅ
 moghêraṅ ṅvaṅ* isin maṅambila karaṅ-karaṅan i pasurak niṅ ampuhan
 aṅhiṅ ryaknya maṅaṅkul-aṅkul ajajar baṅun asəgəh anəmbah iṅ maṅə̄[50.11]
 
  ambək ni ṅhulun iṅ vukir təka rəsəp mvaṅ aṅaləvihakən sakêṅ pasir
 de niṅ kveh nira paṇḍitâtapa ri parśva nika kumuliliṅ təkê ruhur
 yadyastun ṅvaṅ atiṅgalêṅ nagara vikva rara maṅusirê munīśvara
 ramya ṅ pakṣa vukir yayan ku n aṅuṅaṅ ry abhimata saṅ apakṣa sāgara[50.12]
 
  və̄ṅîṅ māsa kapat ṅhulun milu ri jə̄ṅ nr̥pati mahas-ahas mariṅ vukir
 saṅ hyaṅ lek i surup hyaṅ arka mijil aṅḍaḍari kadi maṅumbaṅ* iṅ pasir
 tūban mvaṅ gərəh iṅ patər tan asarag dhvani nika lalitânurū-nurū
 eñjiṅ meh tumibā ṅ ḍavuh pitu samaṅkana mavuṅu tinaṅhi niṅ cucur[50.13]
 
  abhrā kayvan ikaṅ vukir vijah arūm kadi pinisalinan səkar miṅiṅ
 len taṅ sarvalatâvilət samar arok baṅun ahurupa luṅgu-luṅguhan
 sakveh niṅ kayu mās lavan kayu puriṅ paḍa-paḍa masuṅut vəlas-harəp
 *ṅkānê piṅgir ikaṅ juraṅ pətuṅ ikā paḍa kadi pinituṅtuṅan limut[50.14]
 
  sore ry ampəh ikaṅ javuh kari gərəhnya muni pinakaramya niṅ vukir
 lāvan megha marantayan tura-turahnya sinirir iṅ aṅin pəgat-pəgat
 miṅsor miṇḍuhur aṅlayaṅ kadi dinəmvan añavəli kukus carik-carik
 himpər siñjaṅ iṅ apsarī kasarakat ri laris ika sakê pamañcanan[50.15]
 
  saṅkṣepanya katon kasor i ləṅəṅ iṅ pasisi təkap i ramya niṅ vukir
 təkvan vighna niṅ aṅləṅəṅ mahasa riṅ pasisi tarahan aṅhaḍaṅ-haḍaṅ
 śuddha ṅ parvata nityaśâsəmu kadevatan i hana saṅ ugrapaṇḍita
 ndak gañjar kita yan kitântuka tasik mamaḍana kapavitran iṅ vukir[50.16]
 
     taham rakryan di ṅ parvata ləviha saṅkêṅ jalanidhi
 anūsâpaṇḍan raṅkaṅ apasir asaṅhub saha kilat
 muvah tan pāntyāntyâmpuhan ika baṅun kārttika sadā
 manuknyâlivran yan vahu mari javuh lvir laru*-laru [51.1]
 
  kuməmbaṅ tuñjuṅ kāṅinan uvur-uvurnyâṅjrah aputih
 layar niṅ baṇyāgânutakən aṅin aṅdoh kadi limut 
 ləṅəṅ ryaknya n sandhyâmirah asəmu meghânisik ivak
 laṅit suṅsaṅ lvirnya n maśaśadharamāyā makalaṅan[51.2]
 
  bhaṭārī Śrī pə̄h niṅ jaladhi pinutər lāvan amr̥ta
 muvah catrâśvâtyanta riṅ aṅuparəṅgê haləp ira
 tuvin hyaṅ Viṣṇu svāmi nira jənək i jro* jalanidhi
 mataṅnyan mūlya ṅ sāgara karaṇa niṅ parvata sinor[51.3]
 
  tuhan putrī tan keməṅan iṅ ucapan yogya sahura
 huvus vruh rakvê* tiṅkah iṅ acala len kṣīrajaladhi
 apan yan mūḍhā buddhi nira pisaniṅv ânəmu sahur
 kunaṅ pvâpan prajñā sira sumahur apyak saha guyu[51.4]
 
  ndatan moli n hyaṅ Śrī vinijilakən iṅ kṣīrajaladhi
 parəṅ lāvan catrāśva kapat ira tekîkaṅ amr̥ta
 apaṅgih mvaṅ hyaṅ Viṣṇu hana riṅ Anantāsana sadā
 ya hetunya n sor liṅta ṅ* acala təkap niṅ jalanidhi[51.5]
 
  kaka ndi n sora ṅ parvata təkap i rūm niṅ jalanidhi
 apan lvir vruh riṅ svarga ṅ aṅahasi puñcak niṅ acala
 paran saṅkan saṅ hyaṅ Ravi gati niṅ astodayagiri
 Umādevī sākṣāt mara sira sinaṅguh Girisutā[51.6]
 
  sirâtekā Durgā ṅaran ira kasaṅkhyêṅ tribhuvana
 vəkas niṅ strī siddhi syapa ta sira devī kadi sira
 huvus limpad riṅ kāṣṭaguṇan atidurga n tiru-tirun
 kunaṅ tâpan riṅ bimba ya sira n avās kottaman* ira[51.7]
 
  bhaṭāra hyaṅ Rudra pva sinivi nirâtūt silih asih
 apaṅgih ṅkānêṅ* Meru sira paḍa siddhaprabhu vibhu*
 mataṅnyan nora hyaṅ kadi sira mahāsiddhi dahatən
 anādi n riṅ Liṅgodbhavacarita pamyaktana kaka[51.8]
 
  sirâtekā tūtənkva luməvihakən riṅ mahidhara
 sakê sakveh niṅ sāgara mapa ta sī madva karika
 sahur hayvâsove kaka rasa-rasâpan kita bisa
 tuhankv ibv amvītâlaha tuhu vuvustâhayu dahat[51.9]
 
     nāhan de nira goṣṭhi ramya tadanantara rahina huvus ḍavuh pitu
 sakveh niṅ paricārikâṅiriṅa sampun anarima dadar paḍâsalin
 lāvan saṅ vvaṅ inuttamâhayu sujanma paḍa sira marək sumaṅgraha
 śrī devîndumatī sirâṅadəg avarṇa ratu ni ləṅəṅ iṅ ṭikâṅaraṅ[52.1]
 
  strī-stry ânekaviśeṣa pakṣa ḍatəṅêṅ paṅuṅaṅan adulur hanêṅ ləbuh
 ahyaṅ varṇa nika n hinəmban araras pinayuṅan iniriṅ bhinūṣaṇan
 sakveh niṅ kapapag lumiṅsir avədîṅ* vvaṅ ahaləp akəmul ya riṅ vəṅi
 pa≤ñjut sañjata len garantuṅ i harəp* prakaṭa baṅun akon sumiṅgaha[52.2]
 
  eñjiṅ ramya tiniṅhalan sahana niṅ paṅuṅaṅan atatâkatap-katap
 de niṅ pañjut avarṇa vintaṅ anular vədi karahinanânusup-nusup
 mrik gandhanya huvus kinasturi miṅiṅ rinacana tinulis linaṅvakən
 vvaṅnyâpiṇḍa surāpsarī saha vimāna vahu təka sakêṅ surālaya[52.3]
 
  vastrâbhrā pinakapralamba hana riṅ valikuvaṅ anamar kuvuṅ-kuvuṅ
 kram niṅ cavli kukus baṅun truh anisih pinakapaṅuparəṅga niṅ hatəp
 himpər nīrada citramegha nika riṅ haḍa pinakataviṅ-taviṅ marar*
 luṅsir baṅ pinakolur-olur i pucak-pucak ika kadi luṅgah iṅ kilat[52.4]
 
  saśrī varṇa nikaṅ payuṅ-payuṅan akrəp asəmu-səmu paṅjrah iṅ jamur
 akveh varṇa nikā hanan dadu hanan prəcik* asira-siran paḍâṅadəg
 de niṅ kveh nira saṅ vənaṅ paḍa katon kavənaṅ ira mijil samaṅkana
 len taṅ biryan amet səkar niṅ asanâniru-niru haləp iṅ payuṅ kuniṅ[52.5]
 
  saṅ hyaṅ sūrya mijil kamantyan abuṅah pavulatan i sabhā nikaṅ kuvu
 vvaṅnya lvir jaladâkəmul kilat asoṅ hima sahana-hananya riṅ ləbuh
 de niṅ kvehnya lavan prabhā ni sasinaṇḍaṅ ika lumarap aṅhulap-hulap
 śaṅkha mvaṅ tarayan mr̥daṅga kumisik mamaji taliṅa niṅ vvaṅ aṅrəṅə̄[52.6]
 
  vvaṅ-vvaṅ thāni paḍâdulur vahu təkâṅibəki nagara len hanêṅ hənū
 təkvan riṅ sakurən hanânak ika pat lima marək amilət-milət laku
 strīnyâṅəmban anuntun āmətəṅ apan maṅəlih ika manamby anusvani
 aprakprākan apan hilaṅ sasiki lūd kakutil avurahan silih dalih[52.7]
 
  len têkaṅ kaki-kaky amet putu nikā hilaṅ i səḍəṅ ikā silih səḍək
 liṅ niṅ strīnya mahâkas ī kita harəp mulata kita nininya riṅ vaneh
 āpan de ni uninta* lāgi ta kitâmupuh i səḍəṅ ikâṅucap kaki
 ih dūrânaṅisâku yan kita midoṣana pəjahana səṅgahən bahud[52.8]
 
  strī-strī vr̥ddha huvus təkêṅ kabuyutan milu-milu mulat iṅ svayəmbara*
 aṅhəmban* raray anvam akrak anaṅis vinaliṅ ika putunya rakva ya
 mojar svāmi nikā nini syapiku hāpa ya kaki* taha tan putunta ya
 hā hāh tiṅgalakən hade nini təvas kita kabr̥kəkə duhkha kabvatan[52.9]
 
  nāhan liṅ nika hāsyakāraṇa sapolah ika tucapa saṅ para prabhu
 ginyākən ḍatəṅêrikaṅ pagəlaran paḍa mijila kabeh sirêṅ ləbuh
 vīrya-vīryan amətvakən hati nirêrikaṅ aṅinakanê vvaṅ iṅ sabhā
 muntab lvir ni haləp nirâṅarab-arab sama-sama kadi bahni kāṅinan[52.10]
 
  maṅkat śrī Magadheśvarâtri gumuruh paḍahi nira karəṅv agənturan
 sakveh niṅ maṅuṅaṅ kapūhan i haləp nira paḍa mapipit-pipit mukha
 kady âṅarvani sumpiṅ endah araras pinatihakən ika n paḍâṅuṅaṅ
 tuṅgal varṇa nikâbuṅah kadi vulan sasiki pinaravəñca niṅ smara[52.11]
 
  aśrī varṇa saṅ Aṅganātha savatək-vatək ira mapupul paḍâhaləp
 *himpər sāgara lakva-lakvan ira ramya tan asəpi kapiṅ rva niṅ laku
 təkvan rūpa nirâsəḍəp tan ahañaṅ huvus amuyahi ri tvas iṅ rimaṅ
 tan tuṅgal stry aṅaraṅ tumon sira manahnya kalara-lara karvaban laṅə̄[52.12]
 
  lvir guntur saṅ Avantinātha təka gumrəbəg ahaləp anuṅgaṅ iṅ ratha
 himpər truh sumaput ləbū nira mələk pətəṅ alimunan aṅhudan havu
 sakveh niṅ maṅuṅaṅ paḍa mrəm apəpət məpəti mukha ri tuṅtuṅ iṅ sabuk
 agrah rūpa nikaṅ kaḍatvan i kətug ni paḍahi nira mapratidhvani[52.13]
 
     liṇḍū lvir saṅ Hanūpādhipati manah ikaṅ strī mulat bhrāntacitta
 miṅgut-miṅgut halisnyârəṅu-rəṅu kadi tan vvaṅnya kevalya mūrchā
 katrag santənya kegū hati nika kagivaṅ sāri-sāri prapañca
 kady ânumbak jajanya n pasidəha təka riñcuṅ təṅahnyâṅgaluṅgaṅ[53.1]
 
  vānîṅ praṅ saṅ Susenā laku nira lumurug kesyan ambək* nirâkras
 vadvā-vadvān dəlit niṅ tahu rinəbut i rūm niṅ mulat riṅ paniñjon
 siṅhākārêṅ sabhā yogya vulatana kasaṅkhya n dhanurvedaśāstra
 sakveh niṅ stry âmapag tiṅhal ira paḍa kənêṅ rāga tībra byamoha[53.2]
 
  ṅhiṅ saṅ Hemāṅgadâkveh asəmu gunuṅ mās katraṅan kāla sandhyā
 de niṅ siṅhəl kaluṅ mvaṅ karah atip apipit* paṅharəp niṅ lumampah
 tan pendah puṣpa sālas dadar i bala nirârūm apan sarvavastra
 gəṇḍiṅ tan karkaśâlvan bhramara kahiḍəpanyâṅisəp sarvasāri[53.3]
 
  saṅ Pāṇḍyâpiṇḍa devâlaku-laku tuvi saṅ paṅruhun paṇḍitâkveh
 tātan pendah sakêṅ Buddhapada* sahana saṅ boddhapakṣâmpak-ampak
 śaivarṣy âvarṇa saṅkêṅ Śivapada* paḍa sampun pənuh riṅ paṅavruh
 sakveh saṅ brāhmaṇâpūrva pavulatan ira lvir sakêṅ Brahmaloka[53.4]
 
     maṅkat śrī naranāthaputra kadi kārttika vahu təka de nira n laku
 luh niṅ strī kəna rāga riṅ paṅuṅaṅan kadi riris inusap sakê mukha
 tiṅhalnyâdu baṅun kilat lumarap aṅluru-luru ri huvus nikaṅ javuh
 sambat-sambat ikā ginūḍha kadi mətva marəṅana kalaṅvan iṅ patər[54.1]
 
  liṅnyê tvasnya bhaṭāra Manmatha manəhta kavəlas-arəp aṅhiḍəp lara
 kiṅkiṅ rāga təkânaput prihati mār pinuhara nika tan vənaṅ kinas
 maṅke kāla nikaṅ svayambara təkâmarupuhi sahasâṅrəmək hati
 aṅgyat lvir hudan adrəs iṅ katiga tan pakakaraṇa karəṅvan iṅ gərəh[54.2]
 
  t asy-âsih siha saṅ hyaṅ i ṅhulun alah səpərakəna nareśvarātmaja
 syūhən denta manah nirêṅ lulut unəṅ kətərakəna nəhər təkākəna
 āpan tan hana len sakê sira pakāśrayan avəlasa riṅ griṅ i ṅhulun
 tambā rāga siroṣadha prihati jampi turida pinakāmr̥têṅ rimaṅ[54.3]
 
  yadyan laṅghana tan panūta manah i ṅhulun i səḍəṅ ira n pamaṅkvakən
 ndak ton kədva nirânukūlakəna tan kavaśa hinudanan vulat maliṅ
 āpan siṅha sirêṅ rahasya niyatârəp-arəpan i tan olya kaprəma
 byaktâṅrampasa ken dunuṅ susu kayuh təṅah anəkani senakê hati[54.4]
 
     nahan liṅ ika ri tvas epu vihikan ri manah ika yatan sakāra dahatən
 ya kāraṇa nikâvuyuṅ ri taliṅanya təka rəṅə-rəṅə̄n i vr̥tta saṅ Aja
 halisnya pinisitnya tan duga-duga n paṅujivat i səḍəṅ nira n umalivat
 matanya dinalihnya durjana hənū nira mara ri hatinya tan pamali luh[55.1]
 
     taṅeh yan ucapən laranya tali niṅ carita valuyanôcapən muvah
 para prabhu huvus təkêṅ* pagəlaran mapupul asəmu hetva niṅ laya
 apan gumuruh apratidhvani surak ni bala nira ya tâmaṅun bhaya
 baṅun hana katona digjaya katona* pəjaha rəbutən salah siki[56.1]
 
  atuṅgalan umah bvat Indranagarâjajar asəmu kaḍatvan iṅ tavaṅ
 para prabhu mahāprabhāva savaṅ arca maṇik inululan hanêṅ sabhā
 paḍâsira-siran pratāpa kadi tan hana ləviha sakê haləp nira
 təka pva saṅ Ajâkucəm sira baṅun śaśadhara matəmah kunaṅ-kunaṅ[56.2]
 
  syapêka tan avədya riṅ kadi sirâguṇa vəka niṅ amədyakən ratu
 avarṇa madhumāsa kārttika piniṇḍa piniturun adadya mānuṣa
 ikaṅ vvaṅ aharəp vruhê sira humuṅ sahana-hana nikaṅ vvaṅ iṅ sabhā
 katon pva sira denya rəp vədi kuməl humənəṅ asəmu sinyukan bañu[56.3]
 
  rare saṅ Aja śakti pustaka ləṅən Raghuvəka vani kavy anuṅgali
 ikaṅ guṇa hanê sirâgaṇita riṅ kapana kavaśa tarka niṅ mulat
 prasiddha sira sūtra niṅ karavivaṅśan amagəhakən āgamêṅ prajā
 rusit niṅ aji ta pva rūpa nira tan hana ratu vənaṅ aṅdələ̄-dələ̄[56.4]
 
     sampun prāpta sirêṅ* sabhā pinakamaṅgala ni haləp ikaṅ svayambara
 śrī devîndumatī sirênarahakən mijila vahu huvus bhinūṣaṇan
 muṅgv iṅ ḍampa sirâpəgâṅənəb-ənəb kətə-kətəg ira mār sumamburat
 saśry âvarṇa tulis ḍinampan avənəs-vənəs asəmu rakət kapañjutan[57.1]
 
  endah ḍampa nirâpənəd kinajaṅan kusumaśara tinap linaṅvakən
 ronyêndrāyudha puṣpacāpa pikulanya mamukha-mukha nāga campaka
 mās tuṅgal nika puṣpaliṅga niṅ aṅarcana ri* pada bhaṭāra Manmatha
 nāgākāra surat-suratnya tinətəs ni luh iṅ akuṅ amaṅkvakən ṭikā[57.2]
 
  ācārī kalavan karaṇḍan ira saṅ pinituhu ri tatā samâṅiriṅ
 sampun muṅgv i harəp sirâhaləp* acum nəhər aṅarahakən lumampaha
 kəṇḍaṅ goṅ muni t aṅkat-aṅkat atərəh dhvani nika karəṅə̄ sakê yava
 sakveh niṅ maṅuṅaṅ paḍâṅənəb-ənəb raras i hati nika n tumiṅhala[57.3]
 
  maṅkat śrīndumatī garantuṅ ira muny asəmu gula ghināṣa riṅ vaja
 rūm niṅ paṅlima muṅgu riṅ śrigaḍiṅ iṅ masa kalima tinū hanêṅ kapə̄
 aṅlaṅvākən avarṇa kārttika pamatnya gumuruh araras rinəṅvakən
 lvir tūban kumusuh karəṅvan i panəmpuh ika kadi panəmpuh iṅ javuh[57.4]
 
     rakryan putrī mijil kābhinava haləp irâpūrva saṅkêṅ kaḍatvan
 aṅlīlâvās katon bhūṣaṇa nira kuməñar lvir panolih hyaṅ* arka
 aṅher riṅ gopurâṅrəgrəg i pasaləsək iṅ paṅharəp sə̄h marampak
 sākṣāt saṅ hyaṅ vulan vāhu mətu riṅ udayādrîniriṅ niṅ grahâkveh[58.1]
 
  mogâhyaṅ de nirâmet hayu mamulaṅunî buddhi niṅ vvaṅ tumiṅhal
 hyaṅ* Śrī liṅnyê sirâṅiṇḍarat aharəp ametâśrayêṅ martyaloka
 len tekaṅ vvaṅ suməṅgah Ratih i sira sakêṅ svarga lāvan surastrī
 bhrantânəṅgah dvicandrâdulur i payuṅ irâtyanta śuddha rva sādəg[58.2]
 
     menmen rvaṅ siki vāhu rāgavaśa muṅgv i harəp ira marək manimbaṅi
 hyaṅ niṅ gīta təkânurun kahiḍəpanya ḍatəṅ iniriṅ iṅ tabaṅ-tabaṅ
 siṅhəlnyârja lavan savitnya katirah vəlas-arəp avilət lavan gaḍuṅ
 tan pendah kadi nāgapāśa pamanah niṅ Atanu karaṇanya ləṅləṅa[59.1]
 
  nyū dantâkuniṅ aṅhapit gula-gula lvir ikaṅ amava pavvahan* gaḍiṅ
 tapvan vāla dahat rva sādəg abəbəd niyata kahirisan tvas iṅ mulat
 təṅgəknyâluṅ apiṇḍa kāṅinana polah ika n asəmu buṅkah iṅ pupus*
 aṅhiṅ dyah Jayavaspa*paṅhulu manisnya n anilihi mamaṅku pavvahan[59.2]
 
  tan havvan gati saṅ rarâhavu*-havu vvaṅ ahayu tinuras raras nika
 lūd bhasmāṅkura laṇḍa rakva sira saṅ tuha-tuha nika yan sakêṅ bibi
 solah seṅər ikâhaṅan gəsəṅ i pāmbəkan ika təkap iṅ smarānala
 yogyā kuṇḍaṅa niṅ manunvani pamiṅgir amənəma kaḍatvan iṅ musuh[59.3]
 
  mopih vahv amayaṅ-mayaṅ ri hati niṅ mulat anəku-nəku pralāpita
 tapvan rañca hatinya kevala valəlvan amagəhakən iṅ kakanyakān
 kāsəṅkanya pilih pucaṅ-pucaṅan iṅ smara rumimaṅa buddhi niṅ kavi
 yogya n raṅkulən iṅ vanîṅ raṇa təṅahnya pasuṅakəna səmba-səmbahan[59.4]
 
  tapvan vr̥ddha dahat sirêña nira lāvan uva nira paḍâkurug mirah
 ekəl roma nirâsəlat huvan ikaṅ hayu tumalavuṅan turuṅ ləvas
 luñcip niṅ kuku pantəs aṅgrəmusa lagy aṅuluṅ-uluṅi rāga niṅ mulat
 edran tiṅhal irêṅ sabhā baṅun anambəra hinayamakən titik maṅə̄[59.5]
 
  putrī niṅ kryan anak vəsi nrəpati rakva kaka-kaka nirânvam iṅ vayah
 pantəs tan pamikārakən hayu rəṅunya muvuhi raras iṅ matâmanis
 lvir hyaṅ-hyaṅ təka tan hinundaṅ anurun sahana nika paḍâvulaṅ tatur
 kram niṅ sampir i bāhu mās inapi molah asəmu həlaranya n aṅlayaṅ[59.6]
 
     ikaṅ mamava* kaṇḍi-kaṇḍi rara vahv agəluṅ ahayu poṣadhan lulut
 lumut -lumut ikaṅ payodhara vənaṅ paṅuvata səḍəṅ iṅ jajâhənək
 pupur nika vənaṅ paṅoṣadha piləg niṅ iruṅ apan arūm sakêṅ kapur
 lukar karika kenya mukhya pinakādi paṅuvata ri rāga niṅ rimaṅ[60.1]
 
  vagəd-vagəd ikāṅ añāmarani varga* pasisi saləmah lavan vukir
 savarga kalavan vulan mukha nikā kaləṅəṅan ika mitra niṅ cucur
 təṅahnya vahu vanva riṅ jriṅ aṅəlih vahu vaśa riṅ aśokapādapa
 sasīma kalavan mayūra gəluṅanya vəka niṅ asanâkadaṅ patər[60.2]
 
  kunaṅ saṅ apahidvan eṅas ahaṅan pavulatan i manahnya riṅ sabhā
 səkar nika pinintakāsihakən iṅ kavi huvus aṅikət hañar təka
 kisapvakəna riṅ pravīra kahaləp nika suṅana səpah sakê vaja
 kayogyan i laṭinya yan kadi duh iṅ vvah ika səsəpən iṅ priyâtaləh[60.3]
 
  anak vəsi narendra rakva rasikā saṅ amava curigâraras dahat
 aroma maṅunəṅ galuh kahiḍəpanya n apaṅavaka patrəm uttama
 ikaṅ vvaṅ araṅin vineh curiga kadga sinəpuhan apan vagəd vaśi
 vajanya mamirah* təkê gusi-gusinya halis ika təkâmraṅ iṅ mulat[60.4]
 
  ikaṅ vvaṅ aṅagəm curik pinakapaṅruhun adulur arəs tvas iṅ mulat
 asiṅhəl akaluṅ kr̥tārtha riṅ ayun pinakapaṅisi niṅ vanîṅ raṇa
 surakṣaka kabhīnna-bhīnna baṅun antaka mapupul ahə̄m aṅiṇḍarat
 vinasvas asipattra sālas asəvə̄ kr̥tala curiga tomarâluṅid[60.5]
 
     vvaṅ-vvaṅ kasturi sāri niṅ kusuma rūpa saṅ aṅiriṅ inuttamâhayu
 mevv-ivv âtap avarṇa kuntul aṅusī* pasisi kakilatan hanêṅ tavaṅ
 yadyastun tulisən samaṅkana pirâvig-aviga nika yan hanêṅ yaśa
 ṅhiṅ ganya* n dravanən manisnya niyatanya tumuluy atəmah tasik madhu[61.1]
 
  laslāsan vruh iṅ iṅgitâṅinakanêṅ mulat ahayu puji n pakavvaṅan
 yan tiṅhal kadi tiṅhal iṅ cala-calârəṅu-rəṅu sahajâpuput guyu
 nistanya n kadi pāvak iṅ madhu manisnya raras ika kadi ṅrəs iṅ hati
 tan paṅgintir i rūm nirâsəmu jamur hapa-hapa marək iṅ jamur vulan[61.2]
 
  denyâṅlaṅkahakən sukunya kadi tan ləpasa təkap i lon ikaṅ laku
 məñcuh-məñcuh aṅambək-ambəki pupūnya hana bənər* adəgnya pet ulah
 kahyun-hyun laris iṅ* vətis tan alaris laku nika minahā hinerakən
 aṅjiṅjiṅ sasisih məluk tur ika mātra vagəd aniru lampah iṅ tulis[61.3]
 
  strī-strī sabhya vicakṣaṇânagara nora kakuraṅ ika pantəs iṅ sabhā
 kady ânaṇḍuṅakən rvi de nika lumampah arəṅu sahajâṅhəmu guyu
 eñjuh prāya nika n vulat riṅ aṅuṅaṅ tan ahulap atavəṅ-tavəṅ taṅan
 tan pendah salukat jajar gəluṅ ikā lukar i jaja tinumbakan susu[61.4]
 
  kady aṅrakṣa hayunya rūpa nika de ni galak i pamatanya* yan vulat
 hrū nîruṅnya* lanā katon amatitis pamarayaṅ i halisnya lot mayat
 varṇākāra nikaṅ vajâkrəp asinaṅ gusi-gusi nika kesisan laṭi
 ahrit vit ni susunya təkvan aluṅid paḍa-paḍa kadi suṅga niṅ jaja[61.5]
 
     tucapa tikaṅ vvaṅ iṅ paṅuṅaṅan vagəd aṅucap-ucap
 liṅ ika suputrikā pinakaratna vinuni ri daləm
 saṅ Aja sujanma mās kinəmit iṅ nagara vahu təka
 saphala sira n humambanakənê narapatiduhitā[62.1]
 
  nr̥patanayā katon vədi nira n mulat i para ratu
 yadin alupa ṅ śarīra sira mūrchita lumaya kavəs
 huləsana tan bavaṅ-jasunanê səḍəṅ ira kapati
 niyata sirâṅlilir saṅ Aja saṇḍiṅakəna ri jaja[62.2]
 
  narapatiputrikā n gəluṅa niṅ vvaṅ anaṅis i ṭikā
 saṅ Aja paṅisya mon sira virāga sadaka pasaji
 athava yadin padadyana sipat narapatitanayā
 nr̥pasuta de nira n gagaṅa mon pusuh* usapa mata[62.3]
 
  səkara niṅ aṅhiḍəp smara kunaṅ narapatitanaya
 saphala n apallavâmbət i təṅah narapatiduhitā
 nr̥pavaraputrikā n səkara de nira kumuda-paḍa
 saṅ Aja niśākarā nira maran patəmu paḍa ləṅəṅ[62.4]
 
  para ratu tan padon pisaniṅū sira kaharəpana*
 tuhu sira śakti vāni paḍa tan hana kakuraṅ ira
 ndan atiśaya prabhāva saṅ Ajâdbhuta kagiri-giri
 asana* lavan vuṅū paḍa nira ndya ta hurən* i rika[62.5]
 
  nahan ucapanya yan dinuluran rəṅu* saha kujivat
 vaja nika tan vənaṅ vinuni keṅis amuhara raras
 vəkasan anagva-nagvakən i rovaṅ ika ri saṅ Aja
 cinalukakən mahâpicala harṣa riṅ ujar ajuvət[62.6]
 
  hana ta muvah sira kryan apupul-pupul ahayu raras
 valu-valu saṅ lumah ry anu patibrata lumaku viku
 paṅavaśa niṅ nvam iṅ vayah agatgat asalaha jamaṅ
 hana səmu niṅ manah maru-marun mulat i nr̥pasuta[62.7]
 
  hana vahu-vahv anūt karakətan silih asih akurən
 nr̥paduhitā kaheva nika məṅgəp aṅaləm aṅupət
 tuhu-tuhu yan latā paḍa ni buddhi nika kadi nadī
 cumulu-culuh priyanya pamavanya lulut i saṅ Aja[62.8]
 
  rara ri Vidarbharājya makamukhya nr̥patitanayā
 paḍa kəna rāga-rāga nika tībra lumuṅ aṅalayan
 humañutakən lulut-lulut unəṅnya mara ri saṅ Aja
 bisa sira tan təñuh rinəbut* iṅ turida sanagara[62.9]
 
     osik buddhi nikaṅ vvaṅ iṅ paṅuṅaṅan tucapa sira narendrakanyakā
 sampun prāpta ri madhya niṅ pagəlaran para ratu kəna rāga de nira
 akveh bhāva nira n vimūrchita hanan maṅuvahi makuṭa ndatan tulus
 dudv âbhāvaka kady aveh səpah abhāvaka kadi tinəvək miṅe midəm[63.1]
 
  len taṅ tībra lulut nirê nr̥pasutā humiḍəp avak irâṅisapvakən
 de niṅ rāgavaśâmarājaya təkâmulaṅuni ya tinūtnya yan rimaṅ
 ṅhiṅ kāmīrasa lot ginoṣṭhi nira ramya lavan ikaṅ amaṅku pavvahan
 mogâṅde tutur iṅ gula drava karəṅvan i vacana nirânamar juruh[63.2]
 
  ambək ni ṅhulun iṅ rarâhayu lavan lituhayu savavân apaṅgiha
 ndan marmanya n atəmva dūta ləpihan pirəsəpakəna riṅ pralāpita
 āpan tan hana raśmi niṅ vinaraṅ iṅ vvaṅ atuha tuna de nikâlaṅə̄
 ṅhiṅ gandharvavivāha ramya katigâmava sərəh amisāta riṅ pasir*[63.3]
 
  luṅhâhəmbana putra-putran ika gantin arək-arəkanêṅ pararyanan
 liṅlīṅən kisapun kudaṅ*-kudaṅən iṅ kakavin ulih iṅ aṅdadak-dadak
 yadyan māliha riṅ vukir sipi laṅə̄nya vinulatan avikva-vikvana
 aṅhiṅ gīta panəmba-nəmbaha nika n huvus inubhaya mantukêṅ bibi[63.4]
 
     nāhan liṅ nira n aṅlipur-lipurakən kiṅkiṅ nirê tvas nira
 kāsih-kāsih irâṅlavan-lavani goṣṭhy âpan huvus vruh kavi
 vvaṅ śr̥ṅgāra vicakṣaṇâṅrahati sojarnyân asih saṅ prabhu
 pet-pet harṣa sahurnya rāgakaraṇa vruh riṅ kasə̄ṅan smara[64.1]
 
  yan kanyā ri hiḍəp patik haji hade kahyūnanâpan raray
 tonən de nr̥pati ndya taṅ madhukarā hānê kucup niṅ səkar
 lāvan yan ləvasa ṅ rarâpa pakənanyâpan ləvas riṅ raras
 paṅliṅganya səkar ləvas pisaniṅū kumbaṅ marâṅambuṅa[64.2]
 
  saṅkṣepanya səḍəṅ rarā bvatana kiṅkiṅ hundaṅən riṅ ṭikā
 maṅgəh de niṅ aṅolakən təṅah ikā* sampun pinaṅkv âṅliga
 kady aṅgān i səkar nikāṅ asana yan məmbaṅ katampvan riris
 ṅkāna ṅ ṣaṭpada mivya yan bhramara saṅjñānya n jənək tan midər[64.3]
 
  nāhan denya n apet sahur mətu rarasnya n pāvak iṅ rāsika
 tambā niṅ rimaṅ aṅlavaṅ-lavaṅi kuṅ pet rāga denyâṅucap
 lvir truh niṅ madhumāsa kāraṇa ni kiṅkiṅ śrī narendrâsəvə̄
 mambə̄ ken lukar iṅ tilam sahur irâtuṅtuṅ rum iṅ saṅgama[64.4]
 
     kanyā liṅta hade kaharṣana paḍanya salaga kapana n kakūṅana
 kuṅ jaṅgâṅalayan tathāpi kapana n pamiləta raras iṅ rara n ləvas*
 dr̥ṣṭāntanya səkar ləvas riṅ apa rakva vulatana məne n kasumpiṅa
 kiṅkiṅ tībra yan iṅ səḍəṅ rara rarasnya paḍa-paḍa lavan jrah iṅ səkar[65.1]
 
  yêkā têka hade paṅavruhana campaka salaga nika n kinahyunan
 yadyan sumpiṅa niṅ maṅālihi huləs ləvu raras ika yan pagantyana
 mambə̄ rūmnya hanêṅ karaṅ hulu taṅan turah ika ruməsəp təkê hati
 haryan tan hana harṣa ni ṅvaṅ i səkarnya puru-puru rəmək katiṇḍihan*[65.2]
 
  yan layvan pakasumpiṅən hana rarasnya tuhun asəpi solah iṅ ləvas
 təkvan rakva phalanya mogha pinalayvan asiṅ amupu luṅsuran səkar
 denya n mantəna rūmnya yan pakirim iṅ vvaṅ ahayu panuval nikā ṭikā
 ambə̄nya n huvus aṅharas* pipi ya târək-arəkana vaṅinya kuṇḍaṅən[65.3]
 
  mvaṅ yan strī hucapən rarasnya paḍa ta pva* kaharəpana tan tayākəna
 rūmrūm niṅ rara kanyakā kadi saroruha kumuḍu mijil sakêṅ bañu
 himpər paṅkaja karyakan vahu məkar paməvəh i raras iṅ səḍəṅ rara
 tan pendah śatapattra vāhu ləvas iṅ talaga hayu nikaṅ rara n ləvas[65.4]
 
  kanyā ta pva viśeṣa riṅ pavaraṅan raras ika marumah lavan riris
 antuk niṅ maṅalap kasor karaṇa niṅ tinarima marəkâṅaras pipi
 riṅ paṅkvan vinarah riṅ akṣara manah vahu tama vahu vanva koluyan
 āṅ ah vus* kaka liṅnya mogha kavatək ri səḍəṅ ika kinevalânukər[65.5]
 
  yadyan rovaṅa niṅ maṅarvani hənū rumasa-rasana ramya niṅ kapat
 byaktâlona lakunya sotan ika tan tahu mahas-ahas aṅrəṅə̄ gərəh
 tapvan vanva dahat tuhun rəṅu nikâmarahakən i harəpnya həmbanən
 suṇḍaṅ-suṇḍaṅən iṅ təgal payuṅanâsana hari-harin iṅ pararyanan[65.6]
 
  tan gyā-gyākəna de nikā lumaku mon karirisana ri madhya niṅ təgal
 yan paṅdə̄la paran kunaṅ vənaṅ akona pituhun ika yan lumampaha
 solahnyêriṅanâpa tan vuruṅa luhnya patulaka nikā yadin kədə̄n
 ṅhiṅ gānya nya lumampaha n hana gərəh maṅarahakəna kāla* niṅ rəməṅ[65.7]
 
  ndan yan ramya nikaṅ səḍəṅ rara kapiṅ rva niṅ arabi rəsəp tvas iṅ mulat
 kas-kas pādapa kāṅinan kas i təṅahnya kinayuh aṅəlih vavaṅ tumūt
 mvaṅ tvasnyâṅasanâṅrəṅə̄ patər adan məkara hinudanan karāsikan
 kady amrəm kalavan puḍak ṅvaṅ aṅisapvakən arisi kanin ragət-ragət[65.8]
 
  yadyan rovaṅa niṅ lumampah anukū sapara-paran iṅ aṅrarah musuh
 śodhâta pva hayunya nora kakuraṅnya mata vaja nikā* paḍânulus
 mambə̄ vīra raras-rarasnya təkap iṅ hañaṅ aṅiriṅ akālihan tapih
 pantəs-pantəs anuṅgaṅêṅ śakaṭa pamrəgakəna kahaləpnya riṅ hənu[65.9]
 
  aśrī raśmi nikaṅ rarā tuha kapiṅ tiga niṅ arabi mon kapiṅ pata
 prāyâsih vilaja n kinolakən anaṅgap i vaja nika yan vineh səpah
 dūrâṅrəṅvana yan kisapvakəna riṅ śayana pisaniṅūn apaṅgila
 eṅgal vanva visik pisan kadi sadoṣa ginupi tumuluy kataṅgama[65.10]
 
  yogya n* rovaṅa niṅ licin vanavasânusupa ri pasamūha niṅ səkar
 kuṇḍaṅ-kuṇḍaṅa niṅ mahas-mahas atīrtha riṅ acala mahārakā gaḍuṅ
 līlânaṇḍaṅa valkalâjar-ajarânalavaha javuh iṅ labuh kapat
 śrī rājādayitā pi yogya ṅaranya n adulur anusup lavan ratu[65.11]
 
  nāhan de nira nātha* mojar apadudvan ulah-ulah ira n paḍâlulut
 buddhi śrī naranāthaputra milu rañca ri vulat ira riṅ nr̥pātmajā
 mūrchâpan vahu-vahv anon rakət aṅiṇḍarat anəmu ṭikā təkâlulut
 paṅ niṅ kūṅ asəvə̄ vilāpa kakavin tinama-tama nirê daləm hati[65.12]
 
  rakryan ṅke kahananku māsku mapa hetu niṅ asəmu vival salah vulat
 ahyun suṅsuṅən i ṅhulun karika māsku karaṇa niṅ arəṅva pet ulah
 om om hayva miṅe nihan ṅhulun amaṅkvakəna ri kita milv aḍampana
 taṅgap māsku səpahku sampun amirah ruməsəpakəna rāga ni ṅhulun[65.13]
 
  dyah saṅ sāgara katruhan luh apasir panəpi saṅ ahənī-hənī pupur
 muṅgv î jro hati kuṅta māsku kapana n rvaba sumapatanê kuṅ i ṅhulun
 ambək ni ṅhulun amrih aṅlayari tan vədi kajahata kombakan halis
 svargâku n karəmêṅ təṅahta sukha kaprəma kapaguta riṅ karaṅ susu[65.14]
 
  rakryan saṅ madhu niṅ kaḍatvan ulih iṅ hyaṅ amituruni sāri niṅ səkar
 lvir tavvan pakatonan iṅ kaka-kakâṅrubuṅ ahayu paḍâṅisis vətis
 de niṅ hyunku tumon manista n agəlaṅ gupura* maṇi duvəg pakolihən
 ndak lampū pətəṅ iṅ mulat sakahananta ri daləm ibu rohən i ṅhulun[65.15]
 
     ndah nāhan liṅ narendrātmaja ri hati nirâpan sira bhrāntacitta
 rakryan putrī marê śrī Magadhapati pənuh vvaṅ manonton marê jro
 avrəg de saṅ Sunandā kadi lanaṅ aṅusī sāhasânəmbuṅ iṅ hvī
 ramyâvelā katon riṅ vəkasan aṅililan śrī suputrī tinonton[66.1]
 
     mojar śrΔ Magadhādhipê nr̥pasutā nihan ibu marəkâkisapvana
 socaṅkv îbu lavan matanta sakadaṅ paḍa-paḍa dadi niṅ gula drava
 atyantêbu hayunta tan patatalan tuhu-tuhu n avatāra niṅ Ratih
 heman māsku yatan papaṅgiha lavan ṅhulun apan avatāra niṅ Smara[67.1]
 
  vruh ku n tan hana sanmatanta hana duṣṭa marəki ri kitâmadohakən
 tonton denta matanta məṅgəp amanis dumadak arəṅu yan tumon ṅhulun
 paṅron vimba nikuṅ halista n abənər kuṭila milu ri tuṅtuṅ iṅ hiḍəp 
 tan saṅkêṅ hana doṣa kimburu manahta təka vival apeda ri ṅhulun[67.2]
 
  rakryan janma ni janma ni ṅhulun adadyana ratu tumutêṅ svayambara
 ndan rakryan ta muvah svayambarakənâmiliha ratu ri madhya niṅ sabhā
 denya n tan kinasanmatanta palalun sinalahasa ri tan sih iṅ Vidhi
 ramya ṅvaṅ pinagantakən tulusa tan tulusa tuvi yayâpuput raras[67.3]
 
  nāhan de Magadheśvarâṅucap arūm amalar i sahura nrəpātmajā
 śrī devîndumatī tan eṅəh apa tan hana manah ira keṅərê sira
 marma śrī naranātha mantən aṅucap təhər amaḍəm* ikaṅ smarê hati
 vruh ri vyartha ni kuṅ nirê nr̥pasutā n kadi viphala niṅ ahyun iṅ tulis[67.4]
 
     ndah mojar saṅ Sunandā ri narapatisutā liṅnya tiṅhal tuhanku
 nāhan ta śrī mahārāja Magadhapati saṅ yogya petən sivinta
 yadyastun siddha rakryan sasisihana huləs dlāha lāvan narendra
 sakveh niṅ strī hanê jro nagara niyata tan sāha saṅkê padanta[68.1]
 
     sugyan tan vruha māsku yan śrī Magadheśvara sira maṅaran Parantapa
 sampun śīrṇa musuh nirâvrəg i kaḍatvan ika* mati ri madhya niṅ raṇa
 aṅhiṅ pat lima śeṣa niṅ karahatan paḍa kavəkas anūt marê sira
 saṅkṣepanya yathārta* māsku sira yan prakaśita maṅaran Parantapa[69.1]
 
  yan riṅ vīrya lavan guṇa syapa sirâṅləvihana sira yan paḍa prabhu
 vah* riṅ mās maṇik uttama ndya ṅ adagaṅ luməvihana sira n dhaneśvara
 sampun pūrṇa kadānaśūran ira kaprakaśita təka riṅ purāntara
 ṅhiṅ putrī kakuraṅ ni ghāra nira hetu niṅ aṅadu ri māskv aṅədvakən[69.2]
 
  vvantən* deśa ləṅəṅ ri Puṣpapura bhūmi nr̥pati pasamūhan iṅ kavi
 luh niṅ strī kəna rāga rakva talaganya pinarigi ri layvan iṅ gəluṅ
 sambatnya n panaṅis ya tâṅdadi madhubrata hana dadi cātakêṅ tavaṅ
 mambə̄ rūm ni mukhanya sampun atəmah kumuda məkar i tambvaṅ iṅ vulan[69.3]
 
  ṅkā tênduṅ parananta māməṅ-aməṅ an huvus atəmu lavan nareśvara
 bhuktin sih nira denta ramya niṅ atuntunan adulur akālihan payuṅ
 yêkā vīrya ṅaranya riṅ kadi kitâhayu pinuji yan amrih iṅ priya
 ramyâṅarvana ḍampa riṅ para-paran sipi vanəh iṅ akālihan tilam[69.4]
 
     nāhan liṅ saṅ Sunandâmanis araras arūm de nikâkon atəmva
 sampun kājar pratāpa nrəpati lavan ikaṅ vīrya sampun tiniṅkah
 ndātan mlecchā* suputrī n inucapan aṅucap len sakê saṅ narendra
 mogâsuṅsut məne n ahyuna kinədə-kədə̄ kevalâdoh riṅ ambək[70.1]
 
     śrī devîndumatī katon səmu ni buddhi nira n alalisê nareśvara
 āpan* tan hana raśmi-raśmi ni vulat nira pinarəkakən* vavaṅ miṅe
 yêkā hetu nira n kinon aṅalihâmvita rumuhun anəmbahê sira
 mambət madhya nirâṅgaluṅgaṅ i panəmbah ira kadi panəmbah iṅ tulis[71.1]
 
  ry aṅkat śrī nr̥paputrikā śrī Magadheśvara kavəlas-arəp kamānuṣan
 mary âteja səpah nirâsəpa sigit-sigitan ira tibâkusêṅ ləmah
 tan śobhâkilayū vulat nira səkar nira maṅavay-ave hanêṅ kapə̄
 tr̥ṣṇā kūṅ ira tan katolih inatīta nəhər inilagan yayan tumūt[71.2]
 
     śrī devîndumatī lumampah aṅəlih prāptê saṅ Aṅgādhipa
 ndātan vany asabhâhaliṅ-haliṅan iṅ ceṭī paḍâkveh marək
 tan sah dyah Jayavaspa lot linihaṅan bāhunya karvâviḍaṅ
 āpan kāsih irâlavas tuvin arūm tan sor dahat riṅ hayu[72.1]
 
     agyā ṅ buddhi saṅ Aṅganātha ri ḍatəṅ nr̥pavaraduhitā marê sira
 mojar tan panahânəkākən i lulut-lulut ira ri nareśvarātmajā
 ṅke rakryan mapa hetu niṅ kadi vival mulat ariris apakṣa maṅsula
 hāh vāliṅku təkâkisapvana kita n təka dumadak adoh təka ṅ tamuy[73.1]
 
  antənku n tuna kapva sihta vinaliṅku tumuta saparanku tan saha
 māskv induṅ ndi vəkas ni kuṅta palakuṅkva hurupən i lara prih i ṅhulun
 rāganta mvaṅ unəṅku denya n ahurup tali paṅuvata kiṅkiṅ i ṅhulun
 vet niṅ tan hana sanmatanta palarəṅkva karika karaṇanta tan sahur[73.2]
 
  dyah saṅ harṣa piniṇḍa ratnavanitâṅaraṅa karaṇa niṅ lanā lulut
 saṅ kiṅkiṅ ginave rarâhayu sujanma karaṇa niṅ akuṅ tumon kita
 saṅ rāgānala maṅdadi vvaṅ amanas-manasi hati kita n kinonəṅan
 saṅ rəs maṅdadi janma rājaduhitâmuhara vədi niṅ ahyunê kita[73.3]
 
  nāhan de nira mojar aṅrəsi hatîniṅət-iṅət apa tan kinahyunan
 heman vīrya nira mvaṅ uttama ni kaprabhun ira suyaśâdbhutêṅ jagat
 riṅ rūpâsəmu rūpa niṅ Smara savarga lavan asana riṅ labuh kapat
 tan kevə̄* viphalaprayāsa hana tan pinakadi kadi kambaṅ iṅ caru[73.4]
 
     mantən śrī naranātha mojar irikā ta dyah Sunandâṅucap
 liṅnya dyahku harəp kita vruha ri pāvak niṅ gərəh niṅ kapat
 nāhan māsku saṅ Aṅganātha pahavās gəntər madadyan ratu
 yogyâtəmva lavan kitā kita təmah niṅ cātakâmet javuh[74.1]
 
  ṅkānê rājya saṅ Aṅganātha vəkas iṅ ramyê huvus niṅ laga
 ry antuk saṅ prabhu maṅlurug saha bala lvir vah sakêṅ parvata
 gəntər niṅ grit ikaṅ rathânəmahakən kuṅ ni vvaṅ iṅ kārttika
 luh niṅ strī kahañaṅ ri līna ni ratunyâṅde paḍət niṅ ləbū[74.2]
 
  ndan heman tuna rājalakṣmi satəvəknya n rājya nirdevatī
 hetu śrī naranātha tan sthiti pijər luṅhā madevāśraya
 de niṅ hyūn ira* n aṅhyaṅa ṅ nagara mogha n kevəhan tan hana
 ṅhiṅ rakryan pakarājalakṣmi nira marma de nirâṅundaṅa[74.3]
 
  rakryan yan hana sanmatanta ri sirânambāna kiṅkiṅ nira
 ndak pinta nya səkar tajinta pamahugya mvaṅ sərəh riṅ kajaṅ
 taṅgap denta məne səpah nira katon heman yatan suṅsuṅən
 nya ṅ siṅhāsana karvananta pakisapvan māskv i paṅkvan haji[74.4]
 
  nāhan denya n aṅədvakən nr̥pasutâhyun vaspadê saṅ prabhu
 mogâcūm ararəm vulat nira sinuṅsuṅ riṅ vulat lə̄r* miṅe
 ndan dūrâhyuna kevalâvədi kumə̄l ambək nirâṅdoh arəs
 yan tiṅhal kadi tiṅhal iṅ mulat iṅ arcâṅher iṅ uṅgvan bhaya[74.5]
 
  mālih śrîndumatī riniṅriṅ inarih de saṅ Sunandâmava
 āśābhūta saṅ Aṅganātha ri layad* devī nəhər tan valuy
 de niṅ bhrānta nirâṅikət rasa palambaṅ paṅlipur luh pinə̄m
 ṅkānê vatvan ikaṅ salə̄ panulisan marmā rasanyâmanis[74.6]
 
  rakryan saṅ maliṅ iṅ matâmatik i rūpaṅkv âṅəḍap yan vulat
 kālap denta manahku məṅgəp amanis rūpanta duṣṭêṅ hati
 mukṣa tvaskv i səḍəṅta mūr syapa ta len saṅkê kitâṅambila
 eman māsku tuhan-tuhan maliṅ atimpuh duryaśakṣatriya[74.7]
 
  rakryan hayva kita pramāda ri surup niṅ lek məne riṅ vəṅi
 prāptâmora kakanta hayva kita tan yatnā ry avaktêṅ jinəm
 sāk niṅ ken avanaṅkva mañjiṅ i parāhasyanta riṅ pamrəman
 maṅgā matya matâku pə̄kana kukuṅku n paṅguhā riṅ pupū[74.8]
 
     nahan rasa ni de nirâhyun amaliṅ-maliṅana ri raras suputrikā
 agə̄ṅ sukha nira n tibā manah i saṅ katuduh arusita pva riṅ manah
 ri kāpusan ikaṅ smarâpunagi yan valuyana sira de nr̥pātmajā
 lumakva mapasaṅ-pasaṅ vuyaha yan mulih iriṅ-iriṅən marê daləm[75.1]
 
  atīta sira saṅ narendra maṅaraṅ tucapa sira narendrakanyakā
 sinuṇḍaṅ inamər kininkin aṅəlih rasa tumayuṅa kabvatan raras
 tuvin manah ira n prapañca kumətər hati nira mulat iṅ vvaṅ iṅ sabhā
 baṅun lumaku ri vvat evəh aləyə̄ maṅamər-amər i de nira n laku[75.2]
 
  saharṣa saṅ Avantinātha ri ḍatəṅ saṅ ahayu pinakahyaṅ iṅ sabhā
 hanan pasiḍakəp hanan pasidəhâṅurah-arih ulah iṅ girahyasən
 vah iṅ kapitu tan pahī vətu ni rāga nira ri naranāthaputrikā
 pənuh maṅarape təkêṅ kaka-kakânvam atuha sinarambahan lulut[75.3]
 
  i maṅkana ni de nira n karakətan turida sinaput iṅ manobhava
 tan enak aṅinaṅ tan enak aṅucap humənəṅ apəga ta n sayâvənəs
 savet i* pamanas nikaṅ madanabahni ri hati nira maṅkin aṅlare
 ya kāraṇa nirâṅucap tan aviraṅ suməgə-səgəh i saṅ nr̥pātmajā[75.4]
 
     rakryan bhāgya kita n ḍatəṅ nihan aluṅguha yayi ri kisapvan i ṅhulun
 mās lāvan maṇik uttamârja humaḍaṅ pakəna nika panumbasê kita
 yadyan kaprabhun i ṅhulun suṅakənaṅkva ri kita yayi yan kitâharəp
 yan praṅ yan kakavin panəkva ni kakanta ri kita yayi yann apaṅgiha[76.1]
 
  yan riṅ kārttikamāsa ramya masa ni ṅhulun aməṅ-aməṅ iṅ pasir vukir
 kuṇḍaṅ-kuṇḍaṅən i ṅhulun kita mulat-mulata ri kakavinku riṅ yaśa
 yan māsâsujimāsa ramya masa ni ṅhulun amənəm i rājya niṅ musuh
 kuṇḍaṅ-kuṇḍaṅa ni ṅhulun kita mulat-mulata ri kavaninku riṅ raṇa[76.2]
 
     nāhan de naranātha mojar araras mambə̄ laṅə̄ niṅ jinəm
 siṅgih yan pracacah karas vaśa ri tuṅtuṅ niṅ tanah riṅ kapə̄
 siṅ soṅkab ni tutuk nirâvətu laṅə̄ kāmīrasâpet manis
 pə̄h niṅ harṣa pinə̄m atūt guru-laghunyârjâṅənoh lambaṅa[77.1]
 
  saṅ katvaṅ niṅ avarṇa campaka tumiṅhal sakṣaṇê saṅ prabhu
 ceṣṭākāra nirênarih vinulatan de saṅ Sunandâtaña
 māskv induṅ mapa buddhi rakryan i narendra n svāmya rakryan sira
 yogyâpan kadi mūla tuṅgal apasah maṅke n təmah mānuṣa[77.2]
 
     yadin kitâtəmva lavan narendra
 ry Avantideśâtiśayêṅ subhikṣa
 vvaṅ uttama vvaṅnya kavîṅgitajña
 pacaṅkramānanta pasir vukirnya[78.1]
 
  gunuṅ Mahākāla ṅaranya ramya
 kapunpunan de saṅ Avantinātha
 i pārśva-pārśvanya patīrtha-tīrthan
 pənuh dvijarṣy âjar-ajar tan imbā[78.2]
 
  sabhā bhaṭārêśvara nityakāla
 śivāmbha sakveh ni bañunya śuddha
 kuləm pva saṅ hyaṅ tuvi kr̥ṣṇapakṣa
 yayâpaḍaṅ de nikaṅ ardhacandra[78.3]
 
  paran tatan ramya nikā parāna
 pamenanê kāla nikaṅ basanta
 ikaṅ larâgə̄ṅ mala niṅ śarīra
 avās hilaṅ māry aṅaveśa denya[78.4]
 
     tāman saṅ nātha tan popama haləp ika sampun prakāśâdvitīya
 piṅgir niṅ lvah srəp ātis ny aṅin ika humaras gandha niṅ paṅkaja mrik
 sākṣāt svargātmakâpan sahana-hana nikaṅ kəmbaṅ aṅjrah paḍârūm
 heman yan lena saṅkê kita śaraṇa ni kādevatanya n pinūjā[79.1]
 
  nāhan de saṅ Sunandâmirəsəpakən i saṅ yogya karmā sudevī
 ndān ambək śrī suputrī miṅay atiməs adoh tan hana ṅ rāga mātra
 sampun vruh saṅ Sunandā karaṇa nika n akon muṅsirê saṅ Pratīpa
 asrət lampah nirâlon laku-laku jaladânūtakən mārutâlon[79.2]
 
  ndan saṅ kāry âṅaraṅ sis kavəlas-arəp irâmeri luh tan tinolih
 baryan tiṅhal ri devī sira rasa pəjahâpan rəmək tvas nira syuh
 limbe-limbe sudevī kadi maṅavay akon milva ri śrī narendra
 vet niṅ bhrāntâṅikət bhāṣa ri saruṅan ikaṅ patrəm aṅrəs rasanya[79.3]
 
     ṅhulun yaśana rāga māsku pakadharman ənahana raras niṅ aṅrəṅih
 hayunta makavāṇḍiranya ya paṅə̄bana para-paranaṅkva yan rimaṅ
 prasənta ri daləm jinəm titisananta luh i lukar i kenta riṅ tilam
 susunta pakasādhananta kalavan pipi katiga təṅah maran ləpas[80.1]
 
     nāhan de śrī narendrânəmahakən i lulut kuṅ nirâvak vilāpa
 yêkī tan sah ri paṅkvan vinaca tiniliṅan koṅ rinəṅvan vinasvās
 adrəs luh śrī narendrâṅrasani rasa nikâpan katuhvan rasanya
 yogyâṅantyêṅ mahantən vacan iṅ alaradan kālapan ratnakanyā[81.1]
 
  rakryan putrī huvus mālih asəmu paṅalih niṅ səkar sālas aṅjrah
 kveh niṅ guṇḍik nira mvaṅ kaka-kaka rumarâṅasturi mrik vaṅinya
 lagy âtaṅkis humuṅ hambuluṅan i tali* kenyânamar* ṣaṭpada strī
 harṣâmbək saṅ Pratīpâmapag iṅ ujar arūm tustus iṅ laṅva-laṅvan[81.2]
 
     ibu t asy-asih kita kadaṅ-kadaṅa ri səḍəṅ i ṅhulun rimaṅ
 kita yogya mitra kulabandhv amarasana ri rāga ni ṅhulun
 pakavarga ni ṅhulun i paṅkvan asisihana raśmi niṅ prəman
 arənah manahkv aṅaku sānak iri kita patəmvan iṅ jaja[82.1]
 
  pakənaṅkva yan marək i māskv amibikana laṭinta riṅ vaja
 lumut iṅ payodhara huvus kakiṅan usapanaṅkva riṅ jaja
 iruṅ i ṅhulun panutulaṅkva luh i pipi ri pamrih iṅ sipat
 lukar iṅ tapih salinanaṅkva karatala məne n pamaṅkvakən[82.2]
 
     ndah yêki n liṅ narendrârasa mijila sakêṅ bhāṣa lāvan palambaṅ
 sotan ta ṅ sāri niṅ rāga piturun i laṅə̄ niṅ kavi bhrāntacitta
 tan paṅgintir manis niṅ təbu savukir apan tan patuṅtuṅ manisnya
 marmânyuh prāṇa rūmnyâsəmu paṅucapan iṅ vahv amaṅkv âṅdudut ken[83.1]
 
  rakryan putrī mulat riṅ nr̥pati kadi vulat niṅ ṭikā riṅ vilāpa
 mojar ta dyah Sunandā vvaya ta sira sivin śakty asaṅjñā Pratīpa
 sākṣāt svargânurun rūpa ni nagara nira ry Ânupa khyāti riṅ rāt
 kumbaṅ kəmbaṅ papaṅgihta* kadi patəmu niṅ kārttika mvaṅ basanta[83.2]
 
     saṅ Arjuna Sahasrabāhu riṅ usāna sira sinivi śakti nītimān
 prakāśa sira saṅ Daśānana musuh nira huvus ayaśâmatī musuh
 tathāpi kaparājayêṅ raṇa huvus hinuripan alavas pinañjara
 hana pva sira saṅ Pratīpa sira rakva vəka nira suśīla digjaya[84.1]
 
  paran pva vəkas uṅsirənta paḍa vastu kita vəka niṅ uttamaprabhu
 para prabhu kapan paḍâsira lavan sira təvas amilət-milət vulat
 ameta kita len muvah təvas aṅel midər ibu kapana n pamaṅgiha
 mataṅnya sira səṅgahənta kaka yogya sira manuvalêṅ ujar* yayi[84.2]
 
     yadin siddhā rakryan sasisihana rūm niṅ silih asih
 avās rakryan glānâhuyaṅ apupul i jro* pakasutan
 hana lvah ramyâlvā prakaśita si Revā ṅaran ika
 kitâdyusa ṅkānêsuh-isuhana lāvan saṅ ahulun[85.1]
 
  raras niṅ karva svāmi paran ika rakvâṅləvihana
 marā riṅ tāman tan hana marəka līlā ṅvaṅ aṅənəs
 yadin madyūsêṅ lvah talaga vulakan śūnya kasənət
 vənaṅ sāmbək niṅ svāmi tariman apan tan hana mulat[85.2]
 
  kalīṅanyâlah māsku marəka nihan dak parəkakən
 paran marmantâsuṅsut arəṅu miṅe tan pamituhu
 paṅantî paṅkvan saṅ prabhu hila-hila ṅ duhkha sivuhən
 apan māskv âpet-pet hayu pahayu buddhinta ri sira[85.3]
 
     nāhan liṅ saṅ Sunandâmirəsəpakən i tiṅkah narārya Pratīpa
 pathya vruh sopapattîṅgita nikaṅ ucap akrəp kəna prih narendra
 yâṅde tan saṅśayê tvas nira ri ḍatəṅa rakryan suputrî kisapvan
 kady aṅhyaṅ motusan vallabha mamagəhakən tan vuruṅ niṅ svakārya[86.1]
 
  rakryan putrī miṅe tan vavarəṅəh apa tan tr̥pti rakvê narendra
 saṅ nātha vruh sira n tan kinaharəpan ikaṅ buddhi maṅkin prapañca
 āśābhūtânulis ketaka rasa kakavin pə̄h nikaṅ rāga tībra
 tambā niṅ keraṅan tan vinadal* i liḍah iṅ kāma nāhan rasanya[86.2]
 
     ibu tan paphala pva ṅ amalar i hayunta səḍəṅta rare
 syapa māsku kadi ṅhulun aṅurati rāga lavan turida
 katunan ləpihan kita kinirimakənku karaskv i kita*
 təka riṅ kararan pva kita mapa* tiki n sahajâpi lupa[87.1]
 
  səḍəṅ iṅ pabəlah turida kinəkəsanku kitêṅ ləpihan
 makasādhana kuṅkv aṅiṅət-iṅət i rūmta lanā n pinalar
 aṅadəg pva kitêṅ puḍak araras inastvakən iṅ bhramara
 vinaliṅku kitâṅ liṅa puji-puji yan ratu niṅ kusuma[87.2]
 
  saṅ apiṇḍa vukir ṅhulun ajar-ajarê kita muṅgva sadā
 tarukāṅkv i hayunta pamiṣayana rāga səḍəṅkv alulut
 licinêṅ śayanâkv anusupa ri huləsta sugandha miṅiṅ
 sipi māsku sukhaṅku katuruna ri sor i təṅahta rari[87.3]
 
     nāhan de śrī narendrâkakavina maṅani tvas nirê jro dravâṅras
 ndātan tiṅhal muvah riṅ nr̥pavaraduhitā kevalêraṅ tumuṅkul
 māry âśābhūta sampun pinəgat ira lulut kuṅ nirê śrī suputrī
 hetunya n tan vijil luh nira pamaḍəm irêṅ rāgabahnî daləm tvas[88.1]
 
  sampun mālih sudevī kasusu laku nirâṅəñcuh-əñcuh kaṅelan
 ndan tiṅhal saṅ Susenâṅiriṅakən aṅamər tan vənaṅ sāh amaṇḍəṅ
 kady âdandan kisapvan yan alihan asilâhyūn amaṅkvê sudevī
 harṣâgyā-gyān* anuṅsuṅ riṅ ujar akakavin lvir katonêṅ palambaṅ[88.2]
 
     rakryan saṅ pinunagyakənku śaraṇāśraya tumuluṅa kiṅkiṅ i ṅhulun
 aṅlū māsku kisapvan i ṅhulun aluṅguha kita yayi hayva saṅśaya
 t asy-âsih kita māsihê* kavi guṇaṅku palar amaləsêṅ karāsikan
 lambā kaprabhun i ṅhulun kita rumaṅkəpana saphala yogya tuṅgalən[89.1]
 
  maṅke n prāpta ni māsku tambay iṅ anon vvaṅ ahayu kadi devakanyakā
 yan riṅ śūnya katəmvananta saha bhūṣaṇa maṅənəsa tan parovaṅa
 byaktânəṅgaha devatī kaləmahan* ṅhulun iri kita dūra saṅśayā
 āpan de ni hayunta yogya kita māsku panadinakəna n pinaṅkvakən[89.2]
 
  paṅkvankv îbu paranti niṅ vvaṅ anukər-nukər aṅəsah-əsah pinaṅkvakən
 śīrṇa syuh ləṅən i ṅhulun pinakarantunan i kuku niṅ epu tan panūt
 tan pamvas jaja ni ṅhulun vahu varas linavad i panəpak niṅ aṅrəṅih
 lagy emə̄ pipi ni ṅhulun sabha-sabhā ni vaja niṅ anulak vineh səpah[89.3]
 
     sojar saṅ nātha kady âṅalapana kasusuk niṅ kənêṅ rāgapāśa
 kady ânambāna kiṅkiṅ niṅ amalaku suval kevəhan kāladeśa
 sākṣāt sambat niṅ onəṅ kinirimakən apet-pet manis de ni kuṅnya
 mambə̄ rūm niṅ katurvan vinuṅu ni jarumanyânəkākən vilāpa[90.1]
 
  tatkāla śrī suputrī sapavulatan aṅantî harəp saṅ Susenā
 tan kantun saṅ Sunandā marək ataña təhər sopacārâtalaṅkup
 rakryan sampun kita vruh ri narapati mapâmbəkta māsku n patəmva
 āpan saṅ nātha sākṣāt Madana midər amet hyaṅ Ratī riṅ kaḍatvan[90.2]
 
  yadyastun māsku siddhâṅhaturakəna hayuntêṅ kisapvan narendra
 ṅkānêṅ Gəṅgā kitâmena mahas-ahasa riṅ nūsa śūnyê təṅahnya
 mvaṅ yan rakryan marêṅ Vr̥ndavana taman irânopamêṅ laṅva-laṅvan
 akveh bhuktinta ramyâmarəkana Yamunā lālanâkuvva-kuvva*[90.3]
 
  rakryan putrī tan eṅəh sira kinədə-kədə̄ yan panivyê narendra
 siṅgih rakva n rarā suṇṭi masəmu ləṅa suṇṭy âkalis de nirâmbək
 ndan buddhi śrī Susenā kadi pulut atəguh tan lumer de nirâhyun
 saṅkṣepanya ndi tan siddha kapalikətana śrī suputrî narendra[90.4]
 
  luṅhā lampah sudevī narapati kavəkas keraṅan tan tinolih
 kady agriṅ nora rakvâṅinaki laṅu-laṅun yan mulat riṅ sərəh* vvah
 rakryan putrī jugânuṅgayap i hati nirâtyanta riṅ priṅga viṣṭi
 maṅkin bhrāntâṅikət bhāṣa panalimur irê tībra niṅ rāga tikṣṇa[90.5]
 
     dyah mah luṅsuran i ṅhulun pasuṅa ni ṅhulun* iri kita māsku taṅgapən
 siñjaṅ-siñjaṅa rakryan iṅ paṅaraṅan ri huvus iṅ anulis* pralāpita
 gə̄ṅ ny âsihku ri māsku yogya suvalən ṅhulun amalaku luṅsuran tapih
 donyêbū pinakātmarakṣa n amərənkv abasahana təhər pamera* luh[91.1]
 
  rakryan saṅ hinarəp-harəpku śaraṇāśraya mulata ri rāga ni ṅhulun
 tan sênuṅsir adoh manahta salavasku təka ri kita mogha tan liniṅ
 ṅhiṅ gānyā hana kāsihanta ḍatu-ḍatva kahulunana tan sahê kita
 yêkī pañjiṅanaṅkva nitya saparan ṅhulun aṅucap-ucap lavan kita[91.2]
 
  nāhan bhāṣa nira n tiniṅgalakən iṅ paṅaraṅan i layat suputrikā
 mantən duhkha nirâsamun turida rāga ni manah ira tan tinūtakən
 śrī Hemāṅgada kabvatan* kuṅ i ḍatəṅ nr̥pavaraduhitā marê sira
 vvāgan mogha gumanty amukti lara rāga niyata sira tan kinahyunan[91.3]
 
     śrī devîndumatī ḍatəṅ sira ri saṅ sampun kaciryan smara
 evəh tan kahiḍəp harəp nira lavan tan hyūn irê saṅ prabhu
 ndān eman vəkasan katarkan i kalis ny ambək nira n tan rimaṅ
 aṅhiṅ piṅ rva mulat kapiṅ rva sahajâtuṅtuṅ tikəl niṅ halis[92.1]
 
  sampun vaspada doh i rāga nira tan tuṅgal panononana
 suṅsut-suṅsut ira n kinon* marəka len tiṅhal nirâṅrəṅvani
 ākārêṅgita niṅ manah saha vijil niṅ śabda norâkadi
 ahyun kavruhana n tan ahyun* ika kaprajñān irâpet vival[92.2]
 
  tan vruh śrī naranātha yan tan aharəp rakryan suputrî sira
 aṅgəṅgə̄ṅ kamadan tr̥ṇāṅkura* hiḍəp saṅ nātha riṅ vvaṅ kabeh
 hamham parcaya de ni rūpa nira təkvan śakti vānîṅ raṇa
 kədv âkuṅ makasoṅ larônəṅ ira yan pojar vaśâkon marā[92.3]
 
     saṅ sākṣāt Smarakanyakā saṅ anarīra ri hati saṅ amiṇḍa riṅ hiḍəp*
 buddhiṅkv âlal aṅantyakən siha ni māskv ahuyaṅ ajaruman pralāpita
 maṅke pvā təka tan vavaṅ marək avarṇa kəna guṇa miṅe kitâriris
 rakryan hayva kakanta māsku sinaranta kalalah ibu rāga ni ṅhulun[93.1]
 
  saṇḍaṅ bhakta samotusankv apuyəṅ an layat alisuh amet rarâhayu
 ndātan polih aṅel aṅulvan aṅavetan aṅidəri kaḍatvan iṅ musuh
 maṅke pva n hana māskv arūm pakavayaṅ-vayaṅən amərən iṅ pasaṅgaman
 tan pātmā rasa kaprəman saśayanânəkənakəna śarīra ni ṅhulun[93.2]
 
  nāhan de naranātha mojar avuyuṅ sira vəkasan adoh suputrikā
 śrī putrī katibān ujar haji tan eṅəh apuji sira yan tuhan-tuhan
 ājñālaṅghana yogya danḍan apa tan hana sahur ira pakṣa māliha
 simbantən haji molihâmidhi balik sira kavidhi dinaṇḍa niṅ smara[93.3]
 
     sakveh saṅ marək uttamottama vival mundur paḍâmid miṅe*
 aṅheman ri narendra yan sira tan antuk śrī suputrī mulat
 mvaṅ strī-strī paricārikā paḍa humuṅ maṅyogyanî saṅ prabhu
 ḍyam têkî vəkasan tuhun hana mulat yan saṅ Sunandâṅucap[94.1]
 
  rakryan tiṅhalanâtpada nrəpati sākṣāt ṣaṭpadâmet səkar
 maṅher-her i daləm taman makapaṅanty-antyan kucup niṅ mənur
 maṅke n mūr aṅalih cumuṇḍuk i Vidarbhâpakṣa tan mantuka
 āpan marma nira n ḍatəṅ kita karəṅv an paṅjrah iṅ campaka[94.2]
 
  śrī Hemāṅgada laṅva-laṅvan asana ndātan məkar kābunan
 saṅsāra kṣaya saṅsayâluru lume de niṅ Smarākhyâpanas
 heman māsku kucup ni buddhi nira yan tan sanmatan kāsihan
 ṅhiṅ gānya n məkara n kitâṅlavada māskv âpan gərəh niṅ kapat[94.3]
 
  vvantən rājya nirê* Kaliṅga kita yogya hyaṅ-hyaṅanyâhaləp
 təkvan parśva nikaṅ Mahendragiri hetunya n kadîndrālaya
 gəntər ny ampuhan iṅ mahodadhi karəṅv âgənturan tan pəgat
 aṅhiṅ donya mamuṅva saṅ prabhu lavan māsku n katurvān apə̄m[94.4]
 
  rakryan tan kasasar hayunta kavavê saṅ nātha Hemāṅgada
 āpan buddhi nirâbənər tan arusit vruh ry ambək iṅ dug rimaṅ
 hənvanta n marəkê kisapvan ira kevalya ṅhulun tan saha
 yêkī don i manəhta mājara ri mārganta n sukhâsaṅgama[94.5]
 
  aṅhiṅ yogya sivinta tan patatalan trus tuñjuṅ iṅ kaprabhun
 prajñā vany anulus bisâṅaji dhanurvedâdhika vruh nira
 yan riṅ kīrty anivārya śuddha hana sor niṅ candravimbâkucəm
 tustus niṅ ratu śakti digjaya səkar tajy aṅkuran kṣatriya[94.6]
 
  nāhan de niṅ amet* manis niṅ aṅucap mambə̄ juruh kābunan
 antuk niṅ maṅalap manis ni kakavin saṅ vr̥ḍdha vr̥ddhîṅ* laṅə̄
 ndātan paṅgarit ardha tan rəsəp i buddhi śrī narendrātmajā
 luṅhā vruh tumuluy sira n kinəḍapan de saṅ Sunandâṅalih[94.7]
 
  śrī Hemāṅgada kāri keraṅan akiṅkiṅ tan vənaṅ sāhasa
 maṅgâmora makilya-kilyana tumūtê śrī narendrātmajā
 saṅ hyaṅ Manmatha duṣṭa tan rva təlu pat rovaṅ nirâśâlara*
 yêkī hetu nirâṅikət rasa vilāpâṅras rasanyê hati[94.8]
 
     maṅko * pvântənku dentâmbək atiśaya dahat kevalâṅgə̄ṅ* kaputryan
 buddhintâpyak madêṅ harṣa tan akuṅ iṅ akuṅ saṅsayâpy âvalepa
 dentâveh rāga tan popama kadi ginave ləṅləṅâku n tumiṅhal
 māyā muṅgv iṅ crəmin lvirta riṅ apa vənaṅaṅkvâṅisapvê tuvuhta[95.1]
 
  saṅ lvīr arcâṅaraṅ* byakta pan ulaha ni māskv i ṅhulun yan pamaṅkva
 saṅ lvir devî tulis tan vuruṅa kasarikâku n marê pamrəmanta
 saṅ lvir vve* niṅ samudrâṅaraṅakən i manahku n surud sihta māsku
 saṅ tuṅtuṅ ni* rvi niṅ ketaka kari kacarik tvaskv i luṅhānta maṅko[95.2]
 
     nāhan manis ni paṅikət nira rāgacihna
 śr̥ṅgāra rāsika pinə̄m atəmah vilāpa
 muṅgv î daləm hati ginūḍha raras-rarasnya
 pinrārthanākən ira mətva məne n papaṅgih[96.1]
 
  saṅ lvir hyaṅ iṅ jalada* kāṅinan iṅ basanta
 ndātan panis-nisi huyaṅ ni manah niṅ onəṅ
 luṅhā lavan riris i buddhi nirê narendra
 saṅ nātha kāri tələs i drəs i luh nirâṅdyus[96.2]
 
  byātīta saṅ prabhu narendrasutā vivakṣan
 dolāyamāna ri turuṅ ni manah nirêsi
 luṅhâmilih-milih i jalva nirê narendra
 himpər səkar midər amet bhramarê kuvuṅnya[96.3]
 
  sampun ḍatəṅ sira ri sanmukha saṅ narendra
 śrī Pāṇḍya harṣa kadi tan rat ira n tumiṅhal
 runtuh ləbur manah irâsəmu rāgabahni
 lvir mās hanêṅ muṣa vavaṅ drava de niṅ apvī[96.4]
 
  saṅ Pāṇḍya siṅhapuruṣākr̥ti rāgaśatru
 śrī putrikâciri vədi n para riṅ paḍə̄man
 sə̄h buddhi sattva naranātha paḍâvrəg avri
 keṇḍit manah nira lavan kuṅ irê daləm tvas[96.5]
 
  sampun pətəṅ tvas ira sə̄h turidâṅaveśa
 aṅhiṅ hiner silih asih naranāthaputrī
 āpan katon mukha nirâsəmu śītaraśmi
 yêkī nimitta nira mojar amanva-manva[96.6]
 
     ṅke siṅhāsana māskv aluṅguha paran karaṇa niṅ aṅadəg baṅun vival
 rākantâlavas aṅrəṅə̄ ri hayu rakryan ika karaṇa ni ṅhulun ḍatəṅ
 təkvan śrī naranātha Bhoja maṅutus ḍatəṅa ri səḍəṅ* iṅ svayambara
 nāhan taṅ karas esi bhāṣa pahulaṅkva ri kita yayi hantusākəna[97.1]
 
  vruh ku n tan paṅənoha kuṅku ri kitâpan ahayu sakadaṅ lavan Ratih
 tuṅgal rakva rarasta riṅ mukha lavan rəsəp i raras i māsku riṅ pupū
 rāgaṅkv îbu hanêṅ təṅahta kapipis lara turida kinə̄lva riṅ susu
 lampūn kaprəma riṅ pasaṅgaman i paṅhapit i vətis i māsku ri ṅhulun[97.2]
 
     sojar* narādhipati tan palavan manisnya
 maṅgiṣṭa śiṣṭa mari śiṣṭa sinorakənya
 lvir tan madhu ṅ madhu tinaṇḍiṅakən yayān sor
 lambā manis-manis ikaṅ gula tan panaṅkəp[98.1]
 
  śrī putrikā sira mulat ri harəp narendra
 ndātan kapūhan apa tan hana paṅgaritnya
 mogâkalis manah irâsəmu tan panaṅgəl
 kady adva tiṅhal ira kevala tan papiṅrva[98.2]
 
  do-doh i buddhi nira niścaya saṅ Sunandā
 śrī Pāṇḍya tiṅhal ira kady aṅutus maṅədva
 ndan saṅ kinon ira bisâṅupacāra śabda
 mojar tuhun pali-palin ya təkapnya mojar[98.3]
 
     nāhan śrī naranātha Pāṇḍya sira yogya paṅayatan i māsku riṅ hayu
 heman rūmta yatan pagəgvan i manis-manis ira n aṅisapv aṅolakən
 aṅhiṅ sambhava rakvaṅə̄bana huyaṅta saphala parəkənta riṅ tilam
 siṅ sojar haji yan rahasya rasan iṅ śayana kəmitananta cupvana[99.1]
 
  yadyastun kita māsku n âməṅ-aməṅêṅ tuha rava kalavan nareśvara
 byaktânaṅśaya cakravāka dadi mānuṣa maṭika-ṭikan mariṅ* ḍarat
 mvaṅ yan karva narendra māsku mahasêṅ pasisi məgila riṅ vvaṅ iṅ pasir
 byaktânəṅgaha deva niṅ mithuna-rāśi mətu harəp ahimya-himyana[99.2]
 
  atyantêṅ kalaṅə̄n ləyəp vinulatan patəmu ni ləṅəṅ iṅ pasir vukir
 ndan dūrâmaḍanê laṅə̄ ni patəmunta matəmu kalavan nareśvara
 yadyāpin paḍa riṅ laṅə̄ pisaniṅū kadi rarasa ni māskv asaṅgama
 ṅhiṅ gānyâmaḍanê rarasta raras iṅ Rati Madana n akālihan huləs[99.3]
 
     nahan ucapan ikâpet-pet manis tan pamandi
 kadi rəsəpa rasanyê buddhi rakryan suputrī
 kunaṅ apa tan ikâṅde harṣa riṅ harṣa niṅ len
 viphala kadi manis niṅ tvak yan iṅ madyasakta[100.1]
 
  narapatitanayâṅlih tan sahur lvir tulis mās
 rəṅu nira paṅadeśan yan tan aṅgâmituhva
 kalalu laku nirâṅdoh mūr lavan saṅ Sunandā
 nr̥pati kavəkas ākuṅ* śīghra māvak vilāpa[100.2]
 
     rakryan saṅ kəna rāga tībra kaka* rakryan aṅuvatana hayva saṅśaya
 hrū saṅ hyaṅ Madanê hatinta dahutəṅkva bəbədən i taṅanku həmbana*
 ṅhiṅ jampyanta karāsikanku n aməkul garəgətən amijət-mijət susu
 romantâjumən i ṅhulun sadakanaṅkva n anəsəpi laṭinta riṅ tilam[101.1]
 
  kocap māsku vicakṣaṇôṇḍahagi yogya panagara bisâmaṅun lulut
 ṅke ta dyah mata ni ṅhulun sipatananta pənədən* usapanta riṅ pusuh*
 yan kālanta pinaṅkvakən vvaya jajaṅku rari siku-sikunta yan cala
 kuṅta mvaṅ turidaṅku pādvakəna māsku patitisana luh maran rapət[101.2]
 
     nahan təmahan iṅ prapañca ni manah nr̥pati vahu lipur linaṅvakən
 hanâmbək ira mantukâmruda tuhun mavaraha rumuhun ri saṅ prabhu
 katon ujara niṅ mulat ri sira tan pamahayu kadi buddhi niṅ rare
 ya hetu nira tan vavaṅ mulih aṅantyakən i huvusa niṅ svayambara[102.1]
 
  byatīta ri səḍəṅ nira n mari rimaṅ tucapa sahana niṅ vvaṅ iṅ sabhā
 manahnya paḍa pakṣapāta ri narendrasuta tan aharəp ri saṅ prabhu
 paḍâsraṅ aṅucap ry ulih* nr̥pasutā vruh i harəpa nirêri saṅ Haja
 alap ta vus amah nahan liṅ ikanâṅgətəm asahuran atry aṅadvakən[102.2]
 
     rāga śrī naranāthaputra masəvə̄ kadi kayu ragas iṅ labuh kapat
 osik buddhi nirê ḍatəṅ nr̥pasutā vinaliṅ ira təkâkisapvana
 agyâveha səpah sakê vaja silih suvala guyu panarka niṅ mulat
 bvat śr̥ṅgāra dahat panāntva nira marma rasa nika rəsəp rinəṅvakən[103.1]
 
  ṅke rakryan pakisapvan onəṅ alavas ṅhulun ibu saṅ apiṇḍa nīrada
 saṅ saṅhub ni lulutku saṅ patər i kuṅku kilat i pətəṅ i tvas i ṅhulun
 saṅ rəm niṅ turidâṅalah sih apuput huyaṅ aməkasakən putək hati
 saṅ truh-truh ni laṅə̄ṅku mukṣa hiniḍəp kinisapu sahajâtəmah riris[103.2]
 
  donkv aṅlitlita roma rakryan anapak-napaka hayu ni māsku riṅ tilam
 āpan tan hana len pramāṇa ri rarasta n aṅaraṅ aṅisapvakən puḍak
 māskv induṅ huniṅan ṅhulun ri manis iṅ mata sarasija kābunan madhu
 suṅsuṅ rāga təṅah purihta kalavan* pipi taḍaha ni luhta pintanən[103.3]
 
  paṅkvankv îbu vətəh turuṅ pinakapaṅrəṅihan iṅ aṅəsah pinaṅkvakən
 tapvan kāni* ləṅənku de ni kuku niṅ hinari-hari miṅe kinolakən
 mvaṅ tapvan katəpak jajaṅku kalavan pipi təkap iṅ arəs kinevala
 ṅhiṅ rakryan karaṇanya n emva ragəta mvaṅ anuluṅa manəmbu-nəmbura[103.4]
 
     ṅke saṅ apiṇḍa nirātmaka tinəmahakən maṇi rājasutā
 tan hana ṅūni dəlāha kadi kita sujanma suśīla vagəd
 saṅ dadi janma sakêṅ taya taya kadi rakryan arūm anulus
 māsku śaśāṅkavimāna karika kita maṅdadi marma dahat[104.1]
 
  aṅgriṅi* simbali rakryan amarasana mogha təkâṅlarani
 dyahku nihan tuluṅən ṅhulun uvatana kāraṇa niṅ varasa
 griṅ kəna rāga laraṅkv aṅinak-inaki məṅgəp atīs apanas
 māsku mataṅ yan akar pipi guliga təṅah palakun ri kita[104.2]
 
     nāhan de saṅ Ajâṅucap mətu raras ni kataruṇan irâṅhiḍəp smara
 mambə̄ turvan i paṅkvan aṅharas i paṅlavad iṅ ahayu riṅ pasaṅgaman
 kady aṅrəṅva rəṅih lavan paṅəsah iṅ kinisapu rasa niṅ vvaṅ aṅrəṅə̄
 śrī devîndumatī pva muṣṭi niṅ akuṅ kapana sira n aṅiṣṭya mintara[105.1]
 
     ujar saṅ Aja varṇa varṣa tumibânəkarakən asanâṅrəṅə̄ gərəh
 aśoka ḍinəḍər* savaṅ nr̥pasutā vahu kasiram alūṅ apādapa
 vavaṅ səkar irânəḍəṅ bhramara tan hana vani mara kevalâtilar
 apan saṅ Aja rakva tan vuruṅ aṅol aṅarəkana məne n pamaṅkvakən[106.1]
 
  narendratanayâvənəs mulat i rūpa saṅ Aja vavaṅ agriṅ aṅlayuṅ
 kasambət i manis-manis ni luṅid iṅ mata sarasija keṅgutan halis
 huvus vruh i manis nira n kasarik iṅ lituhayu subhagêṅ svayəmbara
 ya kāraṇa nirâharəp marəka paṅkun uvat-uvatanêṅ səpah sarik*[106.2]
 
  savet ni pamanas nikaṅ madanabahni ri hati nira maṅkin aṅlare
 tinarka nira rājaputra dadi niṅ Smara saṅ Aja marêṅ svayəmbara*
 muvah saṅ Aja saṅsayânaha-nahā mulat i hayu narendraputrikā
 Ratih karika sinvayəmbarakən* iṅ Madananagara liṅ nirê hati[106.3]
 
  sipat nr̥pasutā lutur kadi humer i paṅusapa nareśvarātmaja
 gəluṅ nira baṅun harəp suruyanê jariji nr̥patiputra yan lukar
 aṅrəs kadi harəp kadəmvanana de saṅ Aja mata nirâṅdadak lumuh
 paniṅsət i tapih nirâsəmu harəp lukarana ni taṅan* nr̥pātmaja[106.4]
 
  vaja nrəpatiputra kātara rarasnya təka ta mamusuh yan iṅ laṭi
 alal kətə-kətəg nirêṅ jaja lumiṇḍihana jaja narendraputrikā
 asaṅgraha nakhâluṅid taṅan irâmirah aharəp adun lavan susu
 təkêruṅ ira tan pakāla kuməsut səmu-səmu niṅ asəṅhit iṅ pipi[106.5]
 
     saṅ mambaṅ Kavidoṣa tan sah i narendrasuta marək amaṅku pavvahan
 lāvan dyah Jayavaspa kāsih ika tan sah i pada naranāthaputrikā
 ndan rakvênalapan səḍəṅnya n ahañaṅ tinut ika mapasah madum tuhan
 təmbenya n sapatiṅhalan paḍa lumuh kavəlas-arəp aluṅluṅan taṅis[107.1]
 
  saṅ mambaṅ Kavidoṣa mājar i narendratanaya nəhər aṅhəmū taṅis
 rakryan honya manəhta tiṅhalana pun marika makaṅaran Madhūdakā
 pun muṅgv î hiriṅan marək linihaṅan vagəd araras amaṅku pavvahan
 aṅhiṅ pun juga tan vənaṅ mulat avarṇa lara mata n aṅə̄lakən taṅis[107.2]
 
  yadyastun nr̥paputrikā mara məne humaturakəna rūm nirê kita
 rakryan tan vənaṅ edihê sira yadin sira tuməṅəta pun Madhūdakā
 dūra n dhāraka riṅ lara smara manəhta pinasahakən iṅ tuhan-tuhan
 ṅhiṅ maty âṅaraṅê daganta bapa tan panəmu kahulunan sadā marək[107.3]
 
  mvaṅ yan śrîndumatī tan aptya ri tuhanku muliha sira tan panoliha
 suṅsut śrī naranātha rakva ri manəhta bapa maṅulanəh turuṅ lipur
 byaktâṅgəgvana səmpalən bapa manəhta bapa kita tan avəlas maṅaryakən
 mātîṅ* māti kināladeśa kadi kambaṅ iṅ asana sinəmpal iṅ kapat[107.4]
 
  nāhan liṅnya nəhər tumuṅkul anaṅis tucapa ta panaṅis Madhūdakā
 hāh rakryan kadi riṅ paṅipyan ahurip takari manə-manəhta tiṅhali
 nāhan pun Madhusūdanâmvaṅi narendrasuta marək amaṅku pavvahan
 kəmbəṅ-kəmbəṅ i luh nipun* marahakən sih ipun arabi tan vənaṅ mulih[107.5]
 
  maṅke ry antuk ipun tumūt ri naranāthatanaya baṅun aṅhuvus-huvus
 tan lot ṅgānya pun aṅhiḍəp turida rāga kadi vuruṅa matya monəṅa
 yêkā hetu nipun təkâhañutan aṅlalu pəjahana de nareśvara
 aṅhiṅ luh ni manəhta kahyuna nipun rurubakəna lavan ṅrəs iṅ taṅis[107.6]
 
  ājñā śrī naranātha ṅūni ḍumavuh ri para panəpi riṅ pasir vukir
 an pun patyana tūt tlasən* haḍaṅən iṅ havan i havan ipun marêṅ musuh
 maṅke n tan hana patya-patyana sadoṣa nipun i səḍəṅ iṅ svayambara
 pun ṅgānyêka dumeh pun ahyuna mulat-mulata juga savet ny unəṅ nipun*[107.7]
 
  hāh rakryan siha rakryan iṅ manə-manəh ṅhulun ibu pituhun ṅhulun tuhan
 nāhan śrī naranāthaputra pakisapvan ibu ri sira hayva tâvihaṅ
 āpan yan tuna kūṅ i māsku ri sirâpa ta haməṅana ni ṅhulun məne
 tan vandhyā mati karva pun Madhu manəhta tuhan i huvus iṅ svayambara[107.8]
 
  marmā de Jayavaspa mojar ataṅis təka hirəṅ i narendrakanyakā
 pantəs-pantəs apolahan marək atakvan i manah ira riṅ nr̥pātmajā
 siṅ solahnya vagəd hanan pamisusal-misusal api calâṅrəṅih-rəṅih
 kədv âkon marəkâkisapvana nəhər mulat arəṅu vaśâṅdələ̄ mata[107.9]
 
     sampun dyah Jayavaspa mojar irikā ta dyah Sunandâṅucap
 rakryan tiṅhalananta māsku saṅ Ajâtyantêṅ haləp riṅ sabhā
 putra śrī Raghu potrakê haji Dilīpâṅhiṅ kadaṅtâparək
 śuddhakṣatriya sūryavaṅśa taruṇâṅhiṅ śakti maṅke n raray[108.1]
 
  vasvāsənta haləp nirâṅdaśaguṇê rūm niṅ tulis mās tatur
 varṇākāra nirâmarājaya ri varṇākāra niṅ campaka
 muṅgv î pāda nirâlavan mirah i kəmbaṅ niṅ tavā kedəkan
 aṅhiṅ ketaka lot pinaṅkvakən ira n lvirnya n vətistâlaris[108.2]
 
  tan sāhêṅ śarapuṣpa kenaka nirâpan lvir Smarâṅiṇḍarat
 mvaṅ maṅgəgvana puṣpacāpa ri kiva n paṅde* raras niṅ mulat
 pantəs muṅgva ri citta niṅ rara sujanma n sūkṣma tan pāvaka
 yogyâmaṅkva ri māskv apan paḍa lavan devī Ratih riṅ hayu[108.3]
 
  nāhan raśmi nikāṅ ujar təka rəsəp ri tvas narendrātmajā
 sampun vaspada kuṅ nirê saṅ Aja marma dyah Sunandā sukha
 ndan mogâṅjrum apet prahelika laṅə̄ siṅgih juga n* strī kavi
 denyâṅjrum rasa guyva-guyvan araras ndātan təke jro* hati[108.4]
 
     rakryan tan sasivinta māsku sira de ni karakətan irâṅurən laṅə̄
 riṅ* tāman sira menduṅ-enduṅan aśoka məkar inarəkan pinaṅkvakən
 aṅkən māsa kapat mahas-mahas adoh sahaja majamahan karas tanah
 praṅ-praṅ ciṇḍaga ketakī pracacah akṣara salavas irâsih iṅ ṭikā[109.1]
 
  rakryan maṅsula māsku saṅ ratu kabeh muvah ibu parananta vasvasən
 piṅ pat piṅ lima vaspadākəna raras nira valuyana hayva saṅśaya
 yadyastun sira nora kāptya ni manahta muvah uvahana ṅ svayambara
 ṅkā ta dyah t adulur pahur-hurakənanta sira lamakananta mantuka[109.2]
 
  nāhan denya n amet prahelika laṅə̄ rasa kakavin anambyakən manis
 ndan simbantən adoha buddhi nira maṅkin arumah apulaṅ lavan smara
 tan vruh ry ambək irê narendrasuta yan sira vinarahakən marêṅ laṅə̄
 tan pendah lara koluran* turida rāga nira ri saṅ Ajâvuvuh laṅə̄[109.3]
 
  ndān ambək saṅ Ajânahā sira ri buddhya narapatisutā n tan ahyuna
 āpan tan huniṅê haləp niṅ asəkar-taji vədi mulatêṅ ajoṅ kuniṅ
 tan hep-hepən anivya riṅ kadi sirâpi puji sinahuran patik haji
 riṅ siṅhāsana saṅ katiṅgal aṅaraṅ paḍa ləṅəṅ aṅikət pralāpita[109.4]
 
  aṅlampū saṅ Ajânahən turida māry amalar i harəpā suputrikā
 āpan tan ratu liṅ nirêry avak ira prabhu tuvi sira tan kinahyunan
 enak riṅ vəkasan manah nira harəp-harəpən amənaṅêṅ svayambara
 molah bāhu nirê təṅən marahakən ri pamənaṅa nirêṅ svayambara[109.5]
 
  ṅkā n jātismara putrikâtutur i rūpa saṅ Aja ri səḍəṅ nirâpsara
 riṅ svarga n pakurən lavan sira tuhun kapalaṅ-alaṅ i tan sih iṅ Vidhi
 maṅke pva n paḍa janma mānuṣa sirâtutur i silih asih nirâlavas
 vruh meraṅ kadi tan priyâpriya ri kāla nira n atəmu riṅ surālaya[109.6]
 
  kāla śrîndumatī kapāśa təkap iṅ lara turida ḍinaṇḍan iṅ smara
 rāgâṅaṇḍəhi sāhasâmarəpəki tvas ira rasa kapatya riṅ sabhā
 yekā hetu nira n harəp marəka riṅ nr̥patanaya palar sirâsiha
 āpan yogya pakāśrayan saphala paṅgajaha maḍəmana ṅ smarānala[109.7]
 
  ratnânopama candrasūryaja kaluṅ-kaluṅ ira naranāthaputrikā
 yêka n pavvat irê narendrasuta rāgapahula sumənə̄ marê mukha
 embuh teja nikā səḍəṅnya kinaluṅ-kaluṅakən ira riṅ nr̥pātmaja*
 lvir devī Ratih aṅhyasi Smara sira n paṅamər aṅənakən kaluṅ-kaluṅ [109.8]
 
     nr̥pātmaja mulat ry avak nira sukhâmbək ira n amənaṅ iṅ svayambara
 paḍâṅrahati cakṣur ādi nira molih i turida narendraputrikā
 təkê mukha nirâprih olih inusap hariṅət ira tumus təkê jaja
 ginañjar ira riṅ sərəh vaja nirâsəmu-səmu guyu sabhya riṅ sabhā[110.1]
 
  para prabhu sirâlarâlah arəbut ri turida naranāthaputrikā
 paḍânəsəl avak nirâlaraṅ anaṇḍaṅ inucap ira duryaśaprabhu
 gəluṅ nira rusak mure n inalapan makuṭa nira katon paḍâkucəm
 tiḍəm vaja nirâsamun mari lumə̄ṅ hinilan ira sərəh məṅəs-məṅəs[110.2]
 
     hənəṅakəna narendra śrī putrī sira caritan
 mulih aṅalihi ḍampâvās de niṅ mulat i sira
 paḍa sukha paḍa harṣânəmvākən kaharəp ira
 patəmu nira vinasvās devī deva piniturun[111.1]
 
  kaka-kaka nira mantən denyâpet vulat amanis
 akusikan apəgâprih yan lampah paḍa balisah
 silih usap i mukhâpan rūkṣa glāna hariṅətən
 vuvuh i hayu nikâṅhiṅ tiṅhalnyârəṅu n ahuyaṅ[111.2]
 
  paḍahi paḍa guməntər muny asraṅ-sraṅan i harəp
 grəbəg i laku nikaṅ vvaṅ sāmānyâṅiriṅ adulur
 ri harəp i vuri lumrā sakveh niṅ para pajurit
 saha curiga karəsrəs maṅrakṣê nr̥patanaya[111.3]
 
  ri təka nira maluṅguh riṅ paryaṅka maṇimaya
 kaka-kaka para guṇḍik muṅgv î sor paḍa humarəp*
 kadi talaga patīrthan sakveh niṅ marək apupul
 nr̥pasuta nr̥paputrī tan pendah kumuda məkar[111.4]
 
  tucapa ta para taṇḍa n tan sthity âkuṭa-kaṭikan
 pijər aṅarahakən vvaṅ siṅ yogyâṅatər-atəra
 hana sira viku vr̥ddhācārī motus atavura
 amilihi śubhasaṅjñā mvaṅ saṅ vruh-vruh atavura[111.5]
 
  səḍəṅ atavur ahosan ginyākən sira huvusa
 curiṅ amarəṅi ghaṇṭârūm lālitya tan asarag
 paḍahi niṅ atavur śabdanyâraśmi puja-pujān
 mahuvusan i huvus niṅ pañcabrahma kinənakən[111.6]
 
  təlas ika ginuvantən śuddha ṅ mūla patavuran
 śarava kalaśa lāvan śrāntimrət paḍa sumaji
 ghaṭa kanaka vavan tīrthâtiṅkah marək atatā
 paḍa hana pinalaṅkan salvir niṅ saji humaḍaṅ[111.7]
 
  huvus asaji pari rvaṅ saṅghârpat* saha pipisan
 pasikəpan ika tan sah soṅgvan mvaṅ hapit ajajar
 saṅ Aja sira maluṅguh ṅkāna mvaṅ nr̥paduhitā
 səmu ni manah irêraṅ yan tuṅkul baṅun aṅurit[111.8]
 
  vidhi nr̥pati paṅajyan devī maṅdyusa ri sira
 nr̥patanaya lavan śrī devī śuddha manah ira
 ndan i huvus ira dinyus-dyus pahyas nira kuməñar
 kadi salaga kalahrvan məmbaṅ vāhu kajavuhan[111.9]
 
  nr̥pavaraduhitâdan siñjaṅ vāhu sinalinan
 tapih ira katutuṅkul maṅde tuṅkula saṅ Aja
 dumadak amuharâśrī siṅ dodot nr̥patanaya
 silih asiha nirâṅhiṅ don iṅ vastra silih asih[111.10]
 
  atha ri huvus irâhyas prāpta mpuṅkv aṅarahakən
 sira tumuluy adandan sakveh niṅ marək aṅiriṅ
 i lari nira cumuṇḍuk riṅ devagrəha madulur
 dvijavara sira masyaṅ tan sāhê hiriṅan ira[111.11]
 
  huvus ajajar aluṅguh tapvan vanva silih asih
 sinivikaraṇa de saṅ paṇḍya brāhmaṇa matuha
 saṅ amava kuśapāśâṅgyākən mādəga ri sira
 kadi məbəda sira n tan sāhâtəmva silih asih[111.12]
 
  ri səḍəṅ ira tinuntun de saṅ brāhmaṇa ri harəp
 kumuliliṅi bhaṭārâgni mvaṅ kāsih ira tumūt
 dvijavara paḍa saśrī masraṅ veda nira humuṅ
 abhinava kadi kumbaṅ molih kəmbaṅ iṅ asana[111.13]
 
  hyaṅ Anala sukha harṣa n ton saṅ rvâṅidəri sira
 dilah ira paṅadeśan tan suṇḍe malad aṅadəg
 nr̥pavaraduhitâgyaṅ mogânolih i saṅ Aja
 səmu ni vulat irâjar yan piṅ sapta sira midər[111.14]
 
  muvah ajajar aluṅguh kālih-kālih ira marək
 kətər i taṅan ira n vahv âpāṇigraha* rumaras
 paḍa parəṅ anibākən pūrṇāhūti* saha samit
 Śiva sakala bhaṭārâgni n sākṣī niṅ avivaha[111.15]
 
     huvus mamūjā ri bhaṭāra Pāvaka
 parəṅ sirânəmbah inastvakən jaya
 lavan savīja n sinivi n jayêṅ raṇa
 muvah pratiṣṭhênabhivāda śāśvata[112.1]
 
  śinaṅkhapāṇyan sira de mahādvija
 muvah mahāpaṇḍita śaiva sogata
 maśaṅkhapāṇî* sira len mahāguru
 huvus vineh uttamadāna* de haji[112.2]
 
  mijil suputrī kalavan nr̥pātmaja
 paḍâpatəmvan vulat esi manmatha
 harəp gumuyva nrəpaputrikâviraṅ
 tumuṅku-tuṅkul matukup-tukup tutuk[112.3]
 
  marək vruh ī tiṅkah ikaṅ pasaṅgrahan
 hatəp nikaṅ ḍampa vineh sumiṅhita
 narendraputrâṅgənəṅî suputrikā
 parəṅ manuṅgaṅ vəkasan paḍâraras[112.4]
 
  səkar taji śrī naranāthaputrikā
 tiliṅ kagiṅgaṅ kalavan tutup gəluṅ
 *narendraputrâmahajəṅ sakê vuri
 anəmvakən leśya sukhâṅharas pipi[112.5]
 
  alakva-lakvan paripūrṇa riṅ haləp
 tabaṅ-tabaṅ ramya karəṅv avaṅsulan
 kiduṅ kinaṅsyan muravanya tan humuṅ
 lalitya tan karkaśa saṅsayâraras[112.6]
 
  mr̥daṅga sampun suməneha paṅruhun
 hanâtəkap len sinameni riṅ kiduṅ
 ṇḍək-əṇḍəkan prāya ni de nikā muni
 ləṅəṅ karəṅv âsəmu paṅgyat iṅ javuh[112.7]
 
  payuṅ putih rvarva manimbaṅî sira
 parəṅ lumampah tan adoh paḍâṅadəg
 pujut lavan jəṅgi rarâmavâhirəṅ
 baṅun graha rva-rva paḍâṅgayar vulan*[112.8]
 
     ri huvus ira təkêṅ paprāsan bvat suranagara
 sahana-hana nikaṅ vvaṅ bhakty âṅañjali ri sira
 pasaji ri sira hampyal dantâśrī sira n apupul
 kadi Surapati saṅkêṅ svarga mvaṅ Suramahiṣī[113.1]
 
  tucapa haləp ikaṅ paprāsan dug sira vinaraṅ
 kadi humarasa vimba hyaṅ candrārka vinulatan
 təka riṅ alun-alun sə̄h luṅsir baṅ hinatəpakən*
 paḍa kadi gunuṅ āpuy* muntab de niṅ aṅin adrəs[113.2]
 
  rasa bubula təṅah niṅ rājyâpan paḍa gumərəh
 para ratu saha gəṇḍiṅ goṅ rojeh tabə-tabəhan
 apituvi para taṇḍâsraṅsāṅan midər aritan*
 saha paḍahi guməntər lagy atry âsurak aṅavat[113.3]
 
  para vidu səḍəṅ ayvan saṅ taṅkil hyaṅ acarita
 paḍa gumuyu kapūhan sakveh niṅ vidu binisa
 hana kavatək ujarnya n guyv âvarṇa macarita
 uḍuh uḍuh uḍuh āh āh hā hā hāh bisa dahatən[113.4]
 
  sahana niṅ abañol denyâṅguyvākəna puraci
 aṅigəl-igəl agəṅ-gə̄ṅan koṇṭol paḍa mətətəṅ* 
 vəlu sakəbəh* agasyak ndan mogâvədi vəkasan
 kaguyu-guyu kagə̄man yan prāpta ṅ vəlu sabaṭaṅ[113.5]
 
  pirus amirusi* menmen denyâmet pacəh acəməh
 rabi nika bisa pantəs denyâbhāvaka maṅəyəh
 laki nika mulat aṅdrəṅ kahyun-hyūn aṅuṅas*-uṅas
 kadi vəḍus anut añjyan yan təṅhā təka muriṅis[113.6]
 
  ikaṅ amacaṅah olih guyv aprih paḍa sinurak
 təkap ika nini-niny elik masvāmi vərə-vərəh
 paḍa bisa ṅ avayaṅ vvaṅ denyâṅguyvakən atarik
 pacəh ika kaki-kaky akrak ginyat mulih akusa[113.7]
 
  sahana nika pinaṅguṅ tūt padv âbhinava katon
 paḍa gumuruh avantus sakveh niṅ guyu gumətər
 bari-bari kapacəh niṅ vvaṅ thāni n gumuyu kəkəl
 patəmu ni pasurak niṅ vvaṅ kady ampuhan apagut[113.8]
 
  atali-tali kakulvan lornyârəṅgiṅan ajajar
 rasa ḍavuha təkapnya n lumpat-lumpat* api tibā
 milu-milu para raṇḍânonton dan* paḍa gigirən
 paḍa sinurak i lumpatnya n* kālah paḍa kavalik[113.9]
 
  amənuhi nagara ṅ vvaṅ thāny akveh madulu-dulur
 vinijilakən ikâsiṅ saṇḍaṅ-saṇḍaṅan* ika mās
 vijah aməli ḍaḍaṅ saṅgiṅ calvan saha kurupuk
 anak ika sukha de niṅ tumpi mvaṅ gaja-gajahan[113.10]
 
  hana sira viku saṅkêṅ haryāhâləpir acəpuh
 kasutapan ira maṅde kveh niṅ śiṣya paḍa marək
 tuhun ulah ira pəñcul siṅ-siṅ bhāva nira kiṭuṅ
 siṅ ucapan ira baṅsit yêkī śabda nira rəṅə̄n*[113.11]
 
  ra tapa laki kapūhan vahv ânon nagarasabhā
 abhinava mulat iṅ bhogâtyantâmuhara sukha
 kaləvi-ləvih ikaṅ kory alvâgə̄ṅ gupura nikā
 nr̥pati təka salumbuṅ riṅgi ṅgānya tinivikan[113.12]
 
  nahan ucapan ira vvantən têkā titir ataña
 paḍa karika ṅ ujar kəto mvaṅ kori hayu nipun*
 kalavan ujar anəṅgah kāri mvaṅ kari liṅ ikā
 sira sumahur agampil mruh-mruh maṅhavag aṅucap[113.13]
 
  kṣamakəna bapa dentâtakvan yogya tan ahala
 tumañakən ikanaṅ kori mvaṅ kori paribhaṣa
 paḍa bapa vənaṅ aṅgon yan tuṅgal taliṅa gajah
 kalavan ujar adigra mvaṅ tan padriga rahayu[113.14]
 
  nahan ujar ira baṅsit-baṅsit tan ya* cala nira
 sahana-hana nikaṅ vvaṅ thāny atvaṅ mulati sira
 tapa-tapa nira pəñcul vvaṅ-vvaṅ sākṣara maṅucap
 milu-milu ta ya baṅsit ndan tvaṅnyê sira liṅ ikā[113.15]
 
  hənəṅakəna saṅ aṅdon tontonan səḍəṅ aməpəg
 valuyana caritan* śrī putrī mvaṅ nr̥patanaya
 ndan i huvus ira pinrasprās mantuk mara ri daləm
 gərəh ikaṅ arəbut prasprāsan maṅgyat adadakan[113.16]
 
  kunaṅ ikaṅ arəbut penī-penī hana ri ruhur
 ulih ika paḍa mūlyâpan vastrâhayu saphala
 binəbədakən ikâkveh len muṅgv iṅ cəṅəl* i gulū
 hilaṅ i cəṅəl ikê sor mvaṅ dodot nika karəbut[113.17]
 
  nda tucapa para nāthân sampun* kevvan ira kabeh
 paḍa mamaluyakən mās lāvan vastra pamisalin
 saha manis iṅ ujar ndan liśya n pavvata pahula
 mulih i huvus irâmvit duhkhâsəṅhit i saṅ Aja[113.18]
 
  muvah ucapakəna śrī putrī mvaṅ nr̥patanaya
 saṅ amaraṅ i sira strī-strī vr̥ddhā pitu ṅ abuyut
 tuvi kadaṅ ira tan len riṅ sajñâhayu* manulus
 atuha-tuha tinuṅgal sakveh niṅ marək i sira[113.19]
 
     bvat Kāmeśvara ratna nīla vinaṅun gr̥ha linaraṅan iṅ huvus prabhu
 lvir padmâsana siṅha rūpa ni sakanya kuməñar abirū paḍâkiris
 kasraṅ de ni sənə̄ nikaṅ kanaka paṅhatəp apituvi sə̄h madhubrata
 sākṣāt rātri vinətvan iṅ vulan avā linəṅəṅakən i śabda niṅ cucur[114.1]
 
  ṅkā devī vinaraṅ lavan saṅ Aja mār hati nira rumaras paḍâvənəs
 ry antuk saṅ mamaraṅ-maraṅ ri sira kāri sira kadi madhubratâsana
 maṅke pva n tuməmu ṅ prayojana ni rāga nira malavas aṅhiḍəp smara
 kady âṅipy aṅisapvakən vulan avâmbək ira n aṅisapu nrəpātmajā[114.2]
 
  śrī devîndumatī miṅe tan anumoda ri palaku ṅ asih nr̥pātmaja
 heman luh nira maṅlətuh-lətuhi soca nira kadi saroja kābunan
 moghanya pva mayat-mayat halis irârəṅu-rəṅu kaharas vavaṅ tikəl
 tan pātmā kinisapvakən tvas ira tan pajajamuga rəmək sakê taṅan[114.3]
 
     ləṅləṅ niṅ lod ləyəp niṅ vukir inayu papaṅgih nirârok piniṇḍa
 kālaṅkyaṅ mvaṅ rərəb varṇa nira kadi liraṅ kāmukan saṅhub avrā
 himpər saṅ hyaṅ śaśī kəmbar apupul akəmul truh-truh iṅ kāla sandhyā
 devī devârdhanārīśvara patəmu nira lvir ṭikâkarva-karvan[115.1]
 
  saṅ kady Ânaṅga māry âtanu mijil atəmah rājaputrâdvitīya
 marmâpet sih tan imbâməkul aṅamər-amər cumbu-cumbv âṅalap sor
 sotan ta ṅ vvaṅ riris kāṅinan apənəd arūm paṅhilaṅ rāgabahni
 pə̄mpə̄man rāsika lvir nira paliḍah iṅ elik miṅe riṅ kisapvan[115.2]
 
  mambə̄ sub niṅ smarâṅde huyaṅ i hati nirâvarsih aprih rasanya
 sumyuk taṅ rāgavarṣâṅapitu makəcəhan lagy avantə̄ raras tvas
 atruh-truh harṣacittâmarupuhi turidâvah-vahan sanmatâgə̄ṅ
 tr̥ṣṇâṅumbaṅ lavan sih manis iṅ ujar arūm saṅsayâdrəs hilīnya[115.3]
 
     saṅ hyaṅ-hyaṅ ni laṅə̄ku māvak aśarīra mətu ri paṅaveśa niṅ smara
 lvir devī sakalânurun bəsur i ramya niṅ aməṅ-aməṅ iṅ surālaya
 lakṣmī niṅ nagarī turuṅ matəmahan karika kita viśāta lālana
 saṅ sākṣāt pratimâṅaraṅ hulun anugrahana tariman aṅharas pipi[116.1]
 
  ṅūnî kāla nikaṅ svayambara mijil kita kadi vijil iṅ niśākara
 sakveh saṅ pininaṅ prabhāva nira sə̄h murub aṅabar-abar təkêṅ laṅit
 rākantânvam alək tathāpi kita harṣa tan aharəp i vīrya saṅ prabhu
 gə̄ṅ niṅ prihku lavan* sih iṅ hyaṅ aṅiriṅ ri ḍavuh i turidanta ri ṅhulun[116.2]
 
  maṅke muṅgah apə̄m valiṅku ta kataṅgamaṅakəna pamaṅku ni ṅhulun
 seṅərku n dinələ̄ ndatan tinarimâṅusapi hariṅət i vvit iṅ susu
 dentâhyun kadi guyva-guyvan iṅ apa n rəsəpa pisaniṅū təkê hati
 siṅ solahku sinikvakənta tinəpak hana tinama rare pinīḍana[116.3]
 
  nāhan de nr̥paputra harṣa maṅənākən ucapan amanis priyambada
 aṅluṅlūṅi laṅə̄ hanan pakakavin kakavin aṅarəki nrəpātmajā
 mogâtə̄n aṅusap jajâṅəluk-əluk ləṅən araras amaṭya-maṭyani
 pet-pet rāga mamanva-manva maməpər-məpər ataña ri mūlya niṅ tapih[116.4]
 
     śrîndumatī kakənan viṣa niṅ ujar arūm sumusuk ri hati
 ndan kadi tan huniṅā pavulatan ira mogha mahâpi hade
 rvā ṅ katahā n uduhən brituha vilaja hetu nirâpi tulak
 rāga nirâṅulanəh tuhun avədi kavəs riṅ ulah kavava[117.1]
 
  marma nirâvri lanâkiput avədi kasiṅkaba siñjaṅ ira
 tan huniṅan tinañan lara ni vətu ni luh nira niṣkaraṇa
 nora vaneh paran iṅ manah apəga kumə̄l vinisik-visikan
 ṅhiṅ panamantara ri sru saṅ Aja viniveka nirê tvas ira[117.2]
 
  sāma paran* vənaṅânulaka ri paməkulnya tan eraṅ aməl
 dāna paran* ta kunaṅ vənaṅ anuculanê paṅagəmnya tapih
 bheda paran vənaṅanya kumavaśakəna bvat i rāga nira
 daṇḍa jugênaka liṅ nira nəhər anəpak jaja sāhasika[117.3]
 
  kāla nira n panəpak taṅan ira kadi pādapa molah alon
 mambət ikaṅ luṅayan kadi lurus iṅ aśoka tinūb niṅ aṅin
 tiṅhal irârəṅu mogha kadi sarasijê təka niṅ bhramara
 suṅsut irê nr̥paputra hana kadi gula drava de niṅ əbun[117.4]
 
     ai koṅ bhrānta kasop i luh niṅ aṅaraṅ kasarik i laṭi niṅ vineh səpah
 ləṅləṅ denta mulat pilih vinava niṅ turida sinaput iṅ hyaṅ iṅ ṭikā
 rūm niṅ śabda mameka sambət i gəluṅ kari kita pati jumput-jumputi
 dentâṅol midər iṅ təṅah kapana yan varasa kadi panumpal iṅ smara[118.1]
 
  siṅgih bhrānta kakanta māsku mapa don iṅ aṅasag inaventa ləṅləṅa
 tvaskv aprih binəbədta riṅ tali gəluṅ cinucuk i luṅid iṅ matâluru
 mogâṅde vulaṅun manista rinasan tuhu-tuhu n agəlaṅ-gəlaṅ kuniṅ
 ṅhiṅ yan rakryan aṅastva riṅ luh uvatanya marasana ri rāga ni ṅhulun[118.2]
 
  pintən māsku vuyuṅta tan hana vaneh pinalar asiha sanmatêṅ akuṅ
 cəp tênduṅ taha tan taṅis kaharəp i ṅhulun aṅisapu jə̄ṅta sevaka
 luhtâdrəs humilī pasuṅta karikā taham ibu tan ikā prayojana
 aṅhiṅ prārthana mogha siddha katəkana silih usapa luh lavan kita[118.3]
 
  intar hayva marək paran karika donta paran iku kinārya niṅ marək
 tan sih rāga nimitta niṅ taṅis adoh tiki kakənana kapriyambadan
 lāvan tan sukha hetu niṅ luh aṅasapta ri mata tuvi tan gave-gave
 luh-luh duhkha luh i ṅhulun taṅi-taṅis prihati karaṇa niṅ lanânaṅis[118.4]
 
  nāhan de nr̥paputrikânulak i sāhasa saṅ Aja saranta riṅ prəman
 tan paṅde vədi riṅ kədə̄ marək aṅol nəhər aṅarəki de nirâṅucap
 maṅkin harṣa rinəṅvan aṅlalu kasuṅsutana saṅ Aja saṅsayâvavuh*
 śrī putrī sira kāpəsan ri panulak nira jaja vəkasan sirânaṅis[118.5]
 
     adava n panukər saṅ ahayu kadi tuhva nəhər miṅaya
 anaṅis kadi tan patəmahana lulut pva ri suṅsut ira
 aṅəsah kadi tan silih asiha məne ri huvus niṅ ulah
 anulak ri səpah nr̥pasuta kadi tan pamalakva hələm[119.1]
 
  atukup taliṅâvədi katəkana rūm niṅ ujar kinire
 susu tan vinəḍar-vəḍar avədi kakukva ragət*-ragəta
 akəmul-kəmul epu ri pəpəsa ni madhya nira n pinəkul
 asaput mukha kady avədi hilaṅa rūm nira kārəkana[119.2]
 
  nr̥paputra mamaṭyakən i manis ira n gula rāga rinok
 ratus iṅ madhuparka sira guliga niṅ lara harṣa pinə̄m
 rinəbut pinakesi ni mata niṅ akuṅ ri daləm nagara
 papa de nira tan paṅaraṅakəna tan panibākəna luh[119.3]
 
  ləṅəṅ iṅ madhumāsakusuma pinakasvaśarīra nira
 paḍaṅ iṅ vulan aṅrahinakən alaṅə̄ pinakāmbək ira
 luməkas pva sirâṅhari-hari* kadi kārttika raśmi nira
 mətu kady asirat-sirata maṇik ujar nira marma dahat[119.4]
 
     māskv induṅ mapa ramya niṅ vulatanêṅ mata mamanis tan pavora luh
 tan paṅrəṅva rəṅih lavan paṅəsah iṅ kinisapu manukər təkê hati
 mvaṅ tan paṅgilana n paṅol sahurana n paṅucap ubhayanâṅharas pipi
 byakta n mūra lavan śavaṅkv ibu yadin kita mulata manuṅsuṅêṅ guyu[120.1]
 
  ndin vanyâku təkâṅisapvakəna māsku pinaṅəmulakən təpak jaja
 epu ṅvaṅ mapa tekiṅ enaka baśâṅarəkana pinamə̄makən vaja
 rəskv induṅ tuməkākənâmbək i hayunta pinaṅagəmakən nakhâluṅid
 ṅəs-ṅə̄sən mulatêṅ matâmati-matî ri paṅayat i halista mamraṅa[120.2]
 
     nāhan vətu ni turida rāga rakryan Aja māvak ucapan amanis
 an sāhasa sira kahanan vəlas ri panaṅis nr̥pavaraduhitā
 om yan humənəṅa sakarəṅ maṅantyakəna rāga nira saṅ anukər
 saṅ hyaṅ Smara ri manah irâṅalah pisaniṅūn vənaṅa pihərana[121.1]
 
  saṅ śrī niṅ ahayu sakaḍatvan osah aṅəlih kavarəgan anukər
 vahv âlupa taṅan ira riṅ tapih tur ira karva lumay akilusū
 mvaṅ puṇḍutan ira tumibā lukar tali-talinya paḍa tan inivə̄
 aṅlampv anaṅis aṅəsəsan paṅevala narendrasuta tinarima[121.2]
 
  ambək saṅ Aja sukha girahyasən marək añaṅkiraṅi tan inapa
 riṅ svapna hiḍəp ira ri tan kavādhan i paṅol nira n inənəṅakən*
 oṅsil taṅan ira tumamêrikaṅ kadi manuk vahu kumapu-kapu
 mūrchā tvas ira kava-kavân anon kadi tanah suməlap i taliṅa[121.3]
 
     utpāta nrəpaputra riṅ śayana mogha təka ri papupul nirêṅ jinəm
 liṇḍū gumrit ikaṅ palaṅka kumətug pakətəb iṅ aṅəsah pinaṅkvakən
 olah lvir bubula ṅ tilam pakədal iṅ vətis amijilakən larap-larap*
 vintaṅ sūrya śaśaṅka nāga kagivaṅ-givaṅ i kəlab ikaṅ laṅit-laṅit[122.1]
 
  guntur luh mahavan ri lambuṅ iṅ iruṅ tuməḍun amalapar marê kapə̄
 kasrəg katrag ikaṅ payodhara lanâpipit alara kavantus iṅ jaja
 lambe śīrṇa babak laṭinya hana mātra mirah i tapak iṅ vajânəsəp
 miṅgut śr̥ṅga nikaṅ halis huvus aparva sana-sini tikəl mayat-mayat[122.2]
 
     śrîndumatī huvus kavava mār gupe kavənəsan
 məṅgah avuṅv anoliha paran tikāṅ inusapan
 siñjaṅ irâmirah karudhiran tinuṅkulan ira
 kapyuhan aṅligâsidəha heva riṅ nr̥pasuta[123.1]
 
  marma narendraputra mavəlas lanâṅhari-harih
 liśya nirâṅgaməl susu mahâṅusap luh i jaja
 ken vinirū-virū lamakan iṅ paṅol* hiḍəp ira
 cumbu vicakṣaṇâmisiki leśya niṅ maṅarəki[123.2]
 
  śrîndumatī maṅə̄ kadi tulis vineh aṅaraṅa
 varṇa nirâkucəm kasirəman damar mari lumə̄ṅ
 kram-kram i pāmbəkan saṅ Aja vahv aghāṣa tumitih
 hetu nira n vijil kadi tapəl turuṅ tinapihan[123.3]
 
      dumunuṅ sirêña nira kālih uva nira kapaṅgih iṅ natar
 muṅgv i patiga niṅ aśoka liman
 akəmit lavan kaka-kakâmajaṅ vulan[124.1]
 
  tumuluy kataṅgamaṅ anuṅsuṅ iña nira vavaṅ mamaṅkvakən
 mojar uva nira marək manuluṅ
 ibu kə̄lakən ṅhiṅ ika de nikâṅlare*[124.2]
 
  vihikan ṅhulun ri lara niṅ gati kavava tinambay iṅ priya
 sor ibu lara-lara niṅ kavəlad
 kasahasrabhāga lara niṅ matâpəpəh[124.3]
 
  anulis ṭikā dinudutan puḍak ibu lara niṅ minaṅkana
 lvir hrəbuk aṅalilipi ṅrəs ikā
 aṅinaṅ sərəh ləgə paḍanya riṅ pəḍəs[124.4]
 
  i kapiṅ rva niṅ gati vənaṅ rinəṅihakən ikaṅ larâhaṅan
 yan huvus alavas apə̄m akule
 alilaṅ laranya kadi mukṣa riṅ tapih[124.5]
 
  tuhan i ṅhulun muliha rakryan alah ibu valuy parêṅ jinəm
 tolihən alal ira saṅ kavəkas
 mulat iṅ lavaṅ mapaga rūmta riṅ guyu[124.6]
 
  araras vuvus ny uva nirâṅlipu-lipur i manah nr̥pātmajā
 mogha vinava nira riṅ kalaṅə̄n
 lara niṅ hañar kavava riṅ pasaṅgaman[124.7]
 
  sira saṅ kinon maluya tan paṅucap arəṅu heva suṅkava
 kāṅən-aṅən ulah-ulah saṅ Aja
 kamatolihən tuhun arəs kapiṅrvana[124.8]
 
  vəkasan hinəmbanakən iṅ kaka-kaka mara riṅ pasaṅgaman
 garjita saṅ Aja savet niṅ alal
 mətu kapriyambadan i de nirâṅucap[124.9]
 
     yak maty âku dələ̄nta māsku palalun makahavana hayunta gəgvana
 ūrṇā nūpura bhūṣaṇanta katəkāna təmahana ni janma ni ṅhulun
 mvaṅ rup chattra kaluṅ-kaluṅ saha səkar taji mijila lavan tutup gəluṅ
 aṅgon denta ri kāla niṅ piniḍuḍuk mapa rasa-rasa niṅ sinanmata[125.1]
 
  tan hephepən abhūṣaṇâpan anukər-nukəri laku pataṅkis iṅ kale
 prāyâṅrup təka karṇaśūla niyatâmuhara tuna ni de niṅ aṅrəṅə̄
 kaṇṭhâṅrəs təkap iṅ kaluṅ-kaluṅ ikaṅ payuṅ aṅadəg-adəg hanêṅ adoh
 ūrṇā vyartha lavan səkar taji tutup gəluṅ anəvasakən bvat iṅ mulat[125.2]
 
     nahan ujar ira mambə̄ rāgânūta ri saṅ Aja
 lukar i tapih irâsove keṅkab hinənəṅakən
 vahu sumahur anū de maṅke yan tinaña-tañan
 mari luh ira kuməmbəṅ vahv âveh maṅarəkana*[126.1]
 
  nr̥patanaya kasəṅkvan rāgâmarpəki* sumaput
 amahavas isi niṅ ken sampun vaspada* kaharas
 aṅamər-amər amakpak vruh ry ambək niṅ aṅəsaha
 lvir anadaki kənêṅ hrū marmâṅrehi* tan asarag[126.2]
 
  ri huvus ira* kapiṅrvan saṅ śrī niṅ tulis aṅaraṅ
 lara nira mahəli prīty âluṅluṅ hyun aṅalaya
 manah ira vahu tūtūt kālap de nr̥patanaya
 turida nira kahənti mvaṅ sih niṅ hati kapulut[126.3]
 
  paṅusəṅ ira ri lambe-lambe tan təka ri hati
 panəpak ira huvus mūr mukṣâṅdohi taṅan ira
 mari marəṅu tumiṅhal tuṅtuṅ niṅ halis alaris
 manis i guyu nirâṅdyun vruh giṅgaṅ vahu kasiṅī[126.4]
 
  patəmu nira vinasvās kady anvam yumayi-yayi
 saṅ ahayu sira molah maṅlah-lah kuməda-kədal
 saṅ Aja sira sumuṅkəm tan paṅle kumuru-kurub*
 paḍa kuməsək iṅ ambək tan kevrān avuda-vudā[126.5]
 
     riṅ krāban kalasā mijil sira sumaṅgraha vali nira pūrṇa tan kuraṅ
 sampun kevvan* irânaḍah sira pənuh sama-marək i sira vvaṅ uttama
 ramyâtiṅkah atūt paluṅguh ira saṅ huvus agati vineh akarvana
 ācārī kalavan karaṇḍan ira mukhya* pinituhu paḍa vruh iṅ krama[127.1]
 
  ṅkānê sor apupul paḍâruhur iṅ ambək aruhu-ruhuran* paḍâṅalih
 evəh tan kavənaṅ tiniṅkah aputək saṅ amahayu makon atiṅkaha
 de ni kvehnya vival paḍâvyahata* buddhi nika puji-puji n pakavvaṅan
 siṅ sor uṅgvan ikânəsəl ri saṅ aniṅkah inucap ika tan vruh iṅ krama[127.2]
 
     vet-vet niṅ brāhmaṇâtyanta vəkas iṅ aruhur kadvijāṅśan ginə̄ṅnya
 vet niṅ śaivarṣy aluṅgv î nəhər apuji* kabhasmāṅkuran mūlya denya
 vet niṅ boddhâdvitīya n ruməja-rəja kabuddhāṅkuran kāraṇanya
 tan tuṅgal mārga niṅ kādyan asəmu havan iṅ muṅgah iṅ parvatāgra[128.1]
 
  vvaṅ* vruh riṅ lokikācāra səḍəṅ iṅ anaḍah tan kavor-vor manahnya
 denyâbuddhy âmanis məṅgəp upaśama tinon mevəh olah tiniṅkah
 aṅdoh tan saṅgrahêṅ uṅgvan aruhur aləməh vorən iṅ tan kaśuddhi
 maṅgā muṅgvêṅ asor ndan yan apupul atatā sabrayârok sahāryan[128.2]
 
  guṇḍik rvarvâpupul tan vənaṅ apasah adoh de ni gə̄ṅ iṅ pamitran
 kady âkarvan svarūpanya paḍa-paḍa silih mūla tuṅgal pinālih
 solah seṅərnya mogâṅinaki ri panunasnyêṅ tuhan sāri-sāri
 denyâniṅkah ry avaknyâṅruhuri rinuhuran ramya savyāpasavya*[128.3]
 
     paḍânaḍah akālihan sama kinon marəka sukha linavva-lavvakən
 savaṅ hudan atə̄b tibêṅ bañu kəcap niṅ apupul amaṅan rinəṅvakən
 marək sahana niṅ magoṣṭhi humənəṅ rumasa-rasani pathya niṅ rasa
 tuhun kasərətən jugâṅucap aminta paluṅan atəkəm jajâsəgu[129.1]
 
  larih lumari tan pararyan alaris ri katahapan ika n hanâtulak
 surâsira-siran rasanya surasârəbu-rəbu suməḍah kinahyunan
 maṇik pinakajaṅga tan papəgatan kucur ika kadi pañcuran juruh
 kilaṅ brəm inalap ginanti kadi tīrtha madhu mamulakan sakêṅ gəḍah[129.2]
 
  paḍâlap-alapan tahap sama-marək vija-vijah avərə̄ girahyasən
 apintiga hanan papiṅpat aṅigəl katəkan urak aganti tan bəsur
 ikaṅ vvaṅ atərəh manahnya kəna riṅ sayub ahaṅan agasyak iṅ sabhā
 putus mar atəṅə̄ para mpu bini mogha salah əluk ulah nirâḍake[129.3]
 
     strī niṅ śaiva tan eraṅ-eraṅ aṅigəl kaguyu-guyu vərə̄-vərə̄* davā
 tan harṣêṅ svara niṅ mr̥daṅga salukat ṅuni-ṅuni yan i gīta niṅ* vaneh
 hetunya n paṅiduṅ vijil niṅ ajiyah sahuli-hulih ikâṅrəṅə̄-rəṅə̄
 sahtote prathamā kiduṅnya n aṅavat midəm aṅujivat ambahan tayoh[130.1]
 
  ḍaṅ hadyan* tumurun gumanty aṅigəl oṅsil aṅavak akikat rumampayak
 ṅhiṅ kahyunya kiduṅ buvun* ya kiniduṅnya n aṅalik-alik endah iṅ sabhā
 ramyârūm sinəlanya gəṇḍiṅ i tutuk kaguyu-guyu ginañjar iṅ larih
 gih gih puṅ ri kipah ḍuraṅ dinivayūh amamati juga de nikâmbahan[130.2]
 
  endah bhāva nikaṅ vaneh saha kiduṅ midər aṅilagakən vvaṅ iṅ sabhā
 ndan strī niṅ vidu rakva mogha kavatək savaṅ acarita de nikâṅigəl
 dhik hah kaśmala nāhan ambahan ikâṅgyat anudiṅi matâṅjəjək ləmah
 aig ləs liṅnya nəhər mulih matəlasan maṅumik-umik aṅañjalîṅ tavaṅ[130.3]
 
     samantaji tibā ṅ ḍavuh pitu mulih nr̥pasuta kalavan suputrikā
 parəṅ maṅadəg iṅ natar sira kabeh tumut aṅiriṅakən marê daləm
 paḍâmvit atatā vineh maṅinaṅârarəm upaśama sādarâṅucap
 dvijāṅśa madulur-dulur* maṅabhivāda para viku marək maṅañjali[131.1]
 
  gumanti para vālakâmuhun anəmbah inubhaya sināntva riṅ guyu
 ikaṅ baṇija lot amaṅkari panambah ika kavagədanya tan hilaṅ
 paḍâṅucap akon ahosana marêṅ jinəm agavaya paṅhavin laras
 mulat saṅ Aja ri priyā nira nəhər gumuyu-guyu midəm suputrikā[131.2]
 
  aliṅgih atitih pupū silih usap mukha sira ri huvus nirâdamu
 prahāsana narendraputra manəcək-nəcəki rahi ri kəmbaṅ iṅ havu*
 baṅun harəp aminta paṅkvakəna sə̄ṅ ni paṅavaśa ni sih suputrikā
 paṅavruhana* ken lukar kadi mahâṅiṅin-iṅin i manah nr̥pātmaja[131.3]
 
     sukhâsaṇḍiṅ-saṇḍiṅ samaṅinakanêṅ citta ginave
 səlaṅ māain pojar saṅ Aja mavarah ry antuka nira
 manah devī kagyat-gyat asəkəl ikaṅ tvas kapənətan
 kuməmbəṅ-kəmbəṅ luh nira mijil aṅertambaṅ asayut[132.1]
 
  sənəṅ yan yogyê jə̄ṅta vavarəṅəhən luhku k anaṅis
 viraṅrvaṅ de niṅ tan vənaṅ apasah i śrī narapati
 manəh rakryan ndi n yogya kavəkasa tan tūta ri kita
 mataṅnya n paṅher ṅke kahuluna kənaṅkvê kita sadā[132.2]
 
  paran kahyunantê haji pisaniṅūn tan katəkana
 tuhun buddhyantâṅhera pakatuhanən māsiha sivin
 yadin muṅgvêṅ siṅhāsana pakaratun yan kita harəp
 katon tan tr̥ṣṇā śrī nr̥pati palakun kaprabhun ira[132.3]
 
     yogya vuvusta tuhun ṅhulun aharəp aṅuṅsira vīrya guṇa
 ndātan adoha sakêṅ ibu parəkən apan sira māsih anak
 gə̄ṅ i kabhaktin iṅ aprabhu maṅipulu ri tvas akon muliha
 ṅhiṅ kita māsku rumaṅkəpana kahulunankv i narārya Raghu[133.1]
 
  yan muliha prihavak ṅhulun ibu kita kārya ri jə̄ṅ nr̥pati
 tiṅhali kāsihan iṅ huvus akurən asih mara tambaṅana
 yan valuyâku muvah ri kita pira-piraṅ tahunən ḍatəṅa
 ṅhiṅ panaṅisku lavan kita linalu ri dūra nikaṅ palagan[133.2]
 
  mvaṅ yan anuṅgaṅa riṅ ratha ləpasa madoha* sakêṅ nagara
 brāhmaṇa sogata śaiva r̥ṣi sira ta maṅgala niṅ lumaku
 sə̄h bala śūra kuraṅ havan* aṅiriṅ arampak aṅambah alas
 śūnya hiḍəpku yatan hana kita maṅisapvana* minta səpah[133.3]
 
     priya kahiḍəp ujartârūm kady âmr̥ta kasirat
 kunəṅ* amuhara kepvan ry ambək ni ṅhulun alavas
 ya tan asiha kitânaṅsārâpujya tinutakən
 syapa ta taṅisanaṅkva ṅhiṅ matyânaṅisi tavaṅ[134.1]
 
  ya ta karaṇa niṅ asvī yan rakryan jənəka sivin
 ivəh iṅ anivi maṅher sih niṅ hyaṅ ya ta tinahā
 atilara* kita luṅhâtiṅgal vanva n alalisa
 ṅhiṅ anaṅisana ri śrī Bhoja mvaṅ nr̥pamahiṣī[134.2]
 
  taham ibu taha rakryan marmâsih ṅhulun atuhan
 saphala pinakadevī tan vvaṅ len kadaṅ aparək
 sapati sahuripa ṅvaṅ sakvan selvan adulura
 kita pinakahuripku n sekaprāṇa silih asih[134.3]
 
  manis i vacana rakryan sampun kagraha ri hati
 pinakapaṅanumānan ry ambəkta n tulus asiha
 sapara-parana rakryan bhaktyâkv âṅiriṅi kita
 yadin anadina lampūn matyâśânuku riṅ avak[134.4]
 
  ṅhulun ibu vihikan yan buddhyantâvəlas-asiha
 ika karaṇa niṅ asvī māsku n rovaṅa muliha
 nr̥pati Raghu katon gyā-gyā ny ambək nira mulata
 niyata papagən iṅ strī sāyodhyā n kita ḍatəṅa[134.5]
 
     sampun māyu vuvus nr̥pātmaja lavan devī nira n maṅkata
 ṅkānê vvit niṅ aśoka rambay anaḍah prāpta ṅ madaṅgâṅhaḍəp
 luṅhā ṅ kāla huvus hyaṅ arka sumurup sandhyā masəṅsəṅ mirah
 mambə̄ kasturi niṅ paturvan araras kady âṅutus mañjiṅa[135.1]
 
  ambək niṅ paḍa harṣa sampun amatəh riṅ rāga solur lulut
 tr̥ṣṇêṅ saṅgama tan kavarsihan apə̄m māyvan* raras riṅ prəman
 yan līlā mijil iṅ natar pinanasan de niṅ smarâṅras hati
 oṅsil* tuṅtuṅ ikaṅ halis jaruman aṅgyākən marā riṅ tilam[135.2]
 
  sampun muṅgah aṅanti riṅ pasamayan saṅ hyaṅ-hyaṅ iṅ pamrəman
 marmâsih paḍa de nirâṅənahi rāga vruh ri tuṅgal nira
 arva-rvan manaḍah manis niṅ upadeśâtyanta riṅ rāsika
 nora ṅ saṅśaya riṅ rahasya vinəḍar kāgəm rasanyê hati[135.3]
 
  saṅ raśmînayu niṅ smarâṅucap-ucap riṅ pamrəman tan bəsur
 sekaprāṇa sapakṣa tan vənaṅ adoh māsih sadharmâdulur
 prajñêṅ buddhi silih vikalpa ri rusit niṅ śabda kady âcəṅil
 paṅliṅganya n anak sinādhya nira masv-asvâmibhāvêṅ tilam[135.4]
 
     i sampun iṅ ulah kapintiga nikaṅ ghaṭita kavaləsan sirâturū
 ikaṅ huləs adoh sakê sira lanā kavadal alulunan marêṅ dagan
 hanan pavuṅu sakṣaṇâləh akaraṅ-hulu taṅan aharip suputrikā
 tapih nira huvus lukar kasarakat kahurup i basahan nr̥pātmaja[136.1]
 
  huvus kalalu de nirâmrəm asuve paḍa tan umik aṅel asaṅgama
 ikaṅ manuk anaṅhi riṅ ḍavuh ənəm sukha muni maṅuyūyu riṅ taman
 cucur taḍahasih svaranya kavəlas-harəp anaṅis i paṅlvaṅ iṅ vulan
 ikaṅ mrak akakab munîṅ gupura lagy amuṅu ri sira riṅ ḍavuh pitu[136.2]
 
  paḍâsraṅ aṅajîṅ kuləm sahana niṅ manuk anaravatâguṇêriya
 parañjaṅan aṅanti riṅ gagana pathya tumiru-tiru śabda niṅ pəkiṅ
 i sornya hana caṅkiluṅ muni laki-stry asəmu mamarahi ry anak nikā
 syapêka ta kunaṅ paṅajyan ika maṅhuvusakən ika yan bisâṅaji[136.3]
 
  avuṅv ajajar iṅ surambyan arahup nr̥patanaya lavan suputrikā
 anəṅgah atis aṅharas*-harasakən* susu saṅ ahayu maṅrəṅih*-rəṅih
 kataṅgamaṅ aṅolakən saṅ Aja marma maṅəmuli nəhər mamaṅkvakən
 pupū nira kasiṅgahan huləs i polah ira kasuluhan niśākara[136.4]
 
  samaṅkana ni gə̄ṅ i rāga nira kālih aṅisapu lavan mamaṅkvakən
 tathāpi sinamantaran manis i de nira ṅucap araras prahāsana
 saṅ adyah api heva-heva tuhun ambək ira tumiliṅ iṅ karāsikan
 nr̥pātmaja mañumbu-ñumbu mamibik tapih aharəp* i buṅkah iṅ təṅah[136.5]
 
  ri luṅsur i tapih nirârukət ikaṅ luṅayan asəmu luṅgah iṅ gaḍuṅ
 ikaṅ gəlaṅ ataṅkis iṅ vətis apiṇḍa madhukara marâhyun iṅ puḍak
 payodhara lanâpipit kadi vədinya kaharasa ri tuṅtuṅ iṅ kuku
 ikaṅ mukha savaṅ vulan marək i vimba nira səḍəṅ ira n sapamrəman [136.6]
 
     maṅkin vr̥ddhi vijil ni rāsika nira n parvarvan iṅ pamrəman
 nidrâcumbana ta pva nitya ginave maṅde sukhê tvas nira
 sə̄r mambə̄ vaṅi niṅ səkar kadi mahā mañjiṅ mamuṅv î sira
 tan vruh yan rahinâpaḍaṅ paḍa mijil de niṅ hrəbuk niṅ puḍak[137.1]
 
     samantaji* mijil hyaṅ arka kadi raktakumuda suməkar sakêṅ bañu
 vulan mari lumə̄ṅ kagə̄ṅan ahulap sumirəp avədi tan vənaṅ mulat
 təkêṅ grahagaṇânusup-nusup arəs karahinana humə̄t paḍâkucəm
 ikaṅ vəṅi huvus paḍəm kadi hilaṅ pinəjahan ira riṅ ḍavuh vvalu*[138.1]
 
  ikaṅ bhuvana kālapan vəṅi baṅun jaladhi karaṅ asat ḍasar nika
 katon avas ikaṅ gunuṅ kadi* timiṅgila makatihalaṅ paḍâṅjəlag
 urut saka satal* kuməṇḍəṅ ajajar paḍa-paḍa kadi nāga maṅlayaṅ
 muni ṅ jalada maṅrəguṅ sagajamīna kasatan aṅuliṅ harəp bañu[138.2]
 
     ri vvit* niṅ kayu pārijāta hana tīrthâlantaran vvad kucurnya
 tūsanyânalagâjajar vatu karaṅnyâgroṅ rinoṅ pañcuranya
 tampyak-tampyakan iṅ vərəh pamarigi lvirnya n patap de nikaṅ ryak
 vvainyâbhrā kadi sarvavarṇa ri səḍəṅ niṅ puṣpamāyā hanê jro[139.1]
 
  ṅkā devī marahup-rahup sira yathālīlâṅuḍoḍâñavuk vvai
 tan sah śrī naranāthaputra maṅəmit lvir kumbaṅ aṅrakṣa kəmbaṅ
 vruh riṅ cāmana pītr̥tarpaṇa satiṅkah-tiṅkah iṅ tīrthayātra
 mādəg pūrvamukhâjajar parəṅ amūjâṅañjalî saṅ hyaṅ Arka[139.2]
 
     mantuk śīghra marê daləm humatur i śrī Bhoja riṅ pamrəman
 akveh strī haji sambhramê təka nirâganty âṅucap garjita
 marma śrī parameśvarī mulat anuṅsuṅ cumbu-cumbv âṅucap
 ī ī śrī maṇik i ṅhulun sira ḍatəṅ kālih nihan liṅ nira[140.1]
 
  śrī devîndumatī parəṅ sira manəmbah mvaṅ narāryātmaja
 riṅ lampit hana siṅhacarma* humaḍaṅ kāna n pratiṣṭhârarəm
 saṅ nātha vruh i don ira n para vavaṅ śoka drava tvas nira
 amvit sādara sopacāra saṅ Ajânəmbah ri jə̄ṅ saṅ prabhu[140.2]
 
     səmbah niṅ aśaraṇa ri jə̄ṅ narendra huniṅan parək i narapati
 amvīta muliha satatâṅrivəg-rivəgi* tan bəsur amaribini*
 tan səṅgahən akalis i pāda saṅ prabhu pasaṅ kuhira pinahayu
 paṅgil vənaṅa dadaha riṅ raṇâṅharəpa śatrukula yan iṅ* ayun[141.1]
 
  om vruh ṅhulun ika mara hetu niṅ kahənəṅan kapəgan aṅucapa
 māsih ṅhulun iri kita mogha tan vənaṅ asih karaṇa niṅ asəkəl*
 maṅke n mulat iri kita tan palekan aṅəḍap mulih analahasa
 vahv âpupul alal alavas təka pva kita sakṣaṇa vavaṅ apasah[141.2]
 
  pintaṅkv i kita bapa sihanta tan kapalaṅâmipila riṅ agati
 saṅkan raray uvuh-uvuh ūpamānən iṅ ulah kasih-arəp alavas
 maṅke n marək iri kita sanmatan kaviguṇanya tan ucap-ucapən
 aṅhiṅ pakadaṅan i bapaṅku tolihən i māsku laki pakatalin[141.3]
 
  nvam ny ambək ika məṅə-məṅə̄ kalotakəna denta kajugulan ikā
 tan vruhnya riṅ aṅinakanê mulat pipili denta pituturi piṅit
 saṅkṣepa nika kita vaśa pramāṇa guṇadoṣa nika vavarəṅə̄h
 yadyastun ivəṅ-ivəṅa riṅ hulun bapa manahnya palu-palu varah[141.4]
 
  atvaṅ saṅ Aja sumahur apraṇamya rumuhun saha manis iṅ ujar
 ājñā nr̥pati rasa nirâvəkas-vəkas akon silih asiha sadā
 sampun karəgəp i hati de patik haji minuṣṭi maṅinaki hati
 ṅhiṅ gānya* n apasaha ri tan sih iṅ Vidhi harəp mulata riṅ alara[141.5]
 
  atyanta həla-həla niṅ aṅrəṅə̄ vacana rakryan aṅinaki hati
 nirvighna kita bapa təkêṅ sinādhya vənaṅ uṅsirən iṅ aśaraṇa
 śānti dvijavara ri bapaṅku kesyana tumirva narapati Raghu
 svasty astu saha tanaya dāra māsku saṅ anəmva jayaphala sadā[141.6]
 
  mvaṅ yan pavuvuha kita ghāra pat lima sujanma vəka-vəka ratu
 tan doṣa tuməkakəna sāmbək iṅ vənaṅ amukti viṣaya saphala
 ndan hayva sira ta bapa kāri denta pakamaṅgala niṅ anakbi
 yogya n kaləvihakəna tan paḍan phala nikâṅurati kahulunan[141.7]
 
  təmbe ṅ śubhadivasa bapaṅku maṅkata kakanta maṅatərakəna
 jyotīṣa paḍa tinañan i ṅhulun viṅi ri kāla nira paḍa marək
 avyāhata pavarah irâpadohan atukar paḍa kamasəṅərən*
 saṅ lekan aṅucap apagəh tuvin binisa kāraṇa niṅ amituhu[141.8]
 
  yêkī muvah ucapakənê * bapaṅku sahajâlupa kamituturən
 dūmən sahana-hana ni dr̥vya-dr̥vya haji devata təka-təkanən
 lāvan sahana-hana nikaṅ rare kavula rakryan aṅalapa muvah
 yadyan jənəka kita bapaṅku pālihən ikaṅ nagara kaliliran[141.9]
 
  nāhan paṅucap-ucap ira lvir amrəta hañar mətu siniratakən
 maṅdadyakən i sukha narendraputra kalavan nr̥pavaraduhitā
 kesyan rasa ni manis i de nirâṅucap arūm asəmu gula siṅī
 bheda mvaṅ ujar amanis iṅ pralāpita namun rəcəpa rasa nikā [141.10]
 
  kañcit paḍa təka madulur sirêṅ pagaḍuhan marək i narapati
 sakveh* ni kəmitan ika mās maṇik pirak ikā ya tinañakən* ira
 yêka n pamaca padadaran təlas pva ya samaṅkana vinijalakən
 kasrah satəṅah i* naranāthaputra kalavan nr̥pavaraduhitā[141.11]
 
  nantən saməgət aniga mukhya sāra ginulaṅ-halu makəmitana
 mvaṅ dr̥vya pahula* naranātha sojar i narendra paḍa sinuṅakən
 lāvan muvah anəkakənêry Ayodhyanagarī tumuta ri saṅ Aja
 āpan vənaṅ akun iṅ ulah prayatna vəka sādhu vəka niṅ aniga[141.12]
 
  dum-dūman ira pira kunaṅ vilaṅnya kadi tan kavənaṅa vilaṅən
 yadyan banava saha bahitra dūra vənaṅâmvata niyata sarat
 muṅgv iṅ ratha pira-pira taṅ rathêṅ nagara hənti paḍa hinibəkan
 vastrādi pinada-pinadāti pādadara tan vuruṅ apan adadar[141.13]
 
  ndātan caritan ulah irânaḍah ri huvus iṅ vvalu* vahu ḍumavuh
 tan sah uva nira kalavan sirêña nira mukhya niṅ aṅiriṅakən
 sampun praṇata sira paḍâṅadəg mulih i* pamrəman ira ri daləm
 sakveh ni hulun ira kinon madandana paḍâgaravalan ataña[141.14]
 
  devī sira maṅutus aniṅka-niṅkah i sadr̥vya nira pinahayu
 norâhala-hala kalasā tinon kinajaṅan vinalunan ahaləp
 akveh papiku-pikul irâpupul kavula dāsa kaliliran ira
 boṇḍan sajuru lavan ikaṅ pujut sajuru jəṅgi sajuru humaḍaṅ[141.15]
 
  vyāpāra sahana-hana niṅ vvaṅ iṅ nagara tan hana maṅinak-inak
 kady âsavuṅan asipət* olah-olah adamar-damar amalaku duh
 ceṭī rumara-rara paḍâṅasū vija-vijah dudu taṅ amususi
 siṅgoh ya* humuṅ asahuran baṅun śakaṭa gumrit amuhara laṅə̄[141.16]
 
  guṇḍik kaka-kaka maviveka pahyas ikaṅ endaha tan avanəha
 lagy âminəkəti hayu tuṅgal əmbulana tan hana niṅ amihaṅa
 ṅhiṅ raṇḍi dadar ika kabeh kahayvakəna don ika pinagəhakən
 denyâmahayu sipat ināptyakən pinakadarśana tiniru-tiru [141.17]
 
  sampun ghaṭita pitu tibā putih timur ikâvava rahina mijil
 ābhā ni pavuṅu naranāthaputra karəṅə̄ pilih anuculi ken
 devī kadi kahənəkan asriṅ ambəkan irâsahuran aṅəsəsan
 ākāra ni hənəṅ ira meh tigaṅ paṅinaṅâvuṅu mijil adamu[141.18]
 
  devī sira pinahayu hinyasan* pinahavās kadi maluya rarā
 dūran vənaṅa paṅanumānanê huvus irâpriya luṅayan ira
 lāvan mata vaja nira tan vənaṅ pinakaliṅga ni pasavi nira
 ṅhiṅ mājar i huvus ira medəman susu nirê kiva kani* kakuku[141.19]
 
     sampun sirâhyas asalin hima puṣpavarṣa
 dodot narendrasuta rakva kilat rinəṅga
 āsəṅka niṅ mulat i rūpa narendraputrī
 putrī sakêṅ surapadânəmu rājaputra[142.1]
 
  prāsāda ratnamaya muṅgv i daləm kaḍatvan
 ḍaṅ hyaṅ purohita sirêniriṅ iṅ pamūjā
 ghaṇṭâlaṅə̄ dhvani nikā saha pūja-pūjān
 śaṅkha lvir asyaṅ aṅuhuh* ri narendraputra[142.2]
 
  sampun ḍatəṅ nr̥patiputra lavan suputrī
 gandhâkṣatādi humaḍaṅ kalavan nivedya
 mañjiṅ sirê daləm aṅarpaṇakən pamūjā
 amvīt i vimba haji devata bhakty anəmbah[142.3]
 
  devī sirâməkul i jə̄ṅ nira saṅ hyaṅ arca
 arnah manah nira sadâṅaku rāma rena
 glānânaṅis kasih-arəp tvas ira vyamoha
 sambat nirâmuhara luh paməlas-harəpnya[142.4]
 
  ai rāma rena kita saṅ lumah iṅ kaḍatvan
 ṅūni n maṇusya kita karva bapêbu liṅku
 maṅke dadi hyaṅ inaləmbana sārdhadeha
 hā hāh yayā bapa hajîbu hajîki liṅku[142.5]
 
  ndā t aṅrəṅə̄ bapa hajîbu hajî taṅisku
 pamvitku tiṅhali sumambah i* pādukanta
 āḍā vəkasku mulatî kita têki maṅke
 rakṣan ṅhulun bapa hajîbu hajî parankun[142.6]
 
  nāhan taṅis-taṅis irâlara vāhu mantən
 milv ânaṅis nr̥patiputra nəhər tumuṅkul
 lāvan hyaṅ arca pakatonan irêpu* vinvit
 de niṅ śivāmbha ri mukhâsəmu luh dravâdrəs[142.7]
 
  sampun mijil nr̥patiputra lavan suputrī
 prāptê narendra mahiṣī tumuluy sirâṅliṅ
 kəmbəṅ ni luh nira panuṅsuṅ irê suputrī
 de niṅ səkəl sapaṅucap nira tan sphuṭâsrət[142.8]
 
  māskv îbu hayva kita tan praṇatā subhakti
 i svāmi rakryan apan uttamarājaputra
 āsiṅ sakahyun ira tūtakənanta māsku
 yêkā patibrata ṅaranya pakabratanta[142.9]
 
  mvaṅ hayva māsku paṅayāya karājaputryan
 lāvan hayunta viphala n pakapaṅhaḍanta*
 tan kveh ni māsta makapaṅgajahanta* māsku
 kakṣatriyanta manivîbu pakātmarakṣa[142.10]
 
  lāvan muvah saṅ Aja hayva bapaṅkv atiṅgal
 i śrī narendraduhitā paḍa vastu māsku
 riṅ rūpa sampəlah avarṇa səkar pinālih
 prāṇanta tuṅgalakənanta maran tan imbā[142.11]
 
  tan* ketaka ṅ puḍak adoha ri ṣaṭpadanya
 tan ṣaṭpada ṅ bhramara sāha sakê puḍaknya
 tan putrikā sarika yan taya rājaputra
 tan rājaputra kita yan taya rājaputrī[142.12]
 
  nā liṅ narendramahiṣī n panaṅis sumuṅkəm
 i śrī narendraduhitā pinəkul siniṅsət
 akveh mulat kapitaṅis ri narendraputrī
 āpan vəkas nira katon ri Vidarbharājya[142.13]
 
  embuh taṅis ri pataṅis-taṅisan suputrī
 de niṅ svavandhu nira sə̄h atuluṅ bvat iṅ* luh
 prāptâmalandani pirak maṇi vastu mūlya
 len taṅ sərəh kinajaṅan saha modakādi[142.14]
 
     śrī nr̥paputra lavan* nr̥paputrī
 amvit anəmbah i jə̄ṅ mahadevī
 mary ataṅis-taṅisan paḍa līlā
 śeṣa ni luh nira mātra kuməmbəṅ[143.1]
 
  marma dahat paṅucap mahadevī
 om bapa saṅ makapunpunana ṅ* rāt
 sora samāpta para prabhu denta
 śrī Raghu māsku tirunta jayêṅ praṅ[143.2]
 
  śrîndumatîbu huripku kitântən
 mogha katəmva sukhanta dadi strī
 rovaṅa rakryan Ajâsisihan* sih
 tuṅgalən apriya riṅ nr̥paputra[143.3]
 
  sampun ira n paṅucap mahadevī
 śrîndumatī kalavan nr̥paputra
 mādəg inumbalan iṅ paricārī*
 maṅkat avarṇa śaśāṅka kameghan[143.4]
 
  kīrṇa tikaṅ pamikul*-pikul akveh*
 denya lumampah arampak apaṇṭa 
 nora jaruh vihikan ri dulurnya
 yogya katiṅhalanâpan atiṅkah[143.5]
 
  maṅkana taṅ ratha nora kagiṇḍal
 mevv-ivu* lampah ikâdədər adrəs 
 dr̥vya narendrasutā vinavanya
 mās maṇi len rajatādi suvastra[143.6]
 
  salvir ikaṅ paḍahîṅ* nagarâsraṅ
 ramya təkapnya hanan sinameni
 len masarag makapaṅhaḍa gə̄ṅnya
 lvir kətug iṅ ləvu denya guməntər[143.7]
 
  śrîndumatī sivuhən sira luṅhā
 de ni lulut nira riṅ nr̥padevī
 lūh ira tan pəgat adrəs avantu
 śrī nr̥paputra kaṅelan ameri[143.8]
 
  muṅgv irikaṅ kapiṅan sira kālih
 ramya katonan irâpan avelā
 lvir kavəlad tvas ikaṅ vvaṅ aniñjo
 bhakti mamakpak aṅañjali māsih[143.9]
 
  marma nira n mari suksəka rañca
 rūm saṅ Ajâṅhari-hary aṅalap sor
 mvaṅ Jayavaspa vicakṣaṇa tan sah
 māry aputək sira rakva tumon ya[143.10]
 
  strī ri daləm nagarârəja pantəs
 mātus-atus paḍa marma rarasnya
 kocap anampikakən səkar aṅjrah
 milv aṅiriṅ ri nareśvaraputrī[143.11]
 
  kādbhuta lampah iraṅ nr̥paputrī
 de ni haləp* para guṇḍik atiṅkah
 vastra nikā paḍa raṇḍi sapaṇṭa
 lvir kusumânəḍəṅ iṅ pratimāsa[143.12]
 
  śrī naranātha tumūt saha mantrī
 sə̄h aṅiriṅ paḍa śūra vanîṅ praṅ
 mevv-ivu lakṣa sahasra kuməṇḍəṅ
 lvir paṅavak nikaṅ antaka sākṣāt [143.13]
 
  śrī naranāthasutā sira śoka
 sis* kamatolihən iṅ nr̥padevī
 vāhu lipur tumuluy sira monaṅ*
 luh nira lāgi kuməmbəṅ asove[143.14]
 
  sampun ira n ləpas iṅ kuṭa vetan
 tolih ikaṅ* nagarâsəpi tistis
 kayvan ikā manirâṅavay asriṅ
 kady aṅutus maluyê sira kālih[143.15]
 
  ramya nikaṅ kahavan savah alvā
 maṅdadi bhasma daminya tinunvan
 ṣaṭpada muṅgv i səkar ni vuruṅnya
 lvir kavi māsih aghāra daridra[143.16]
 
  ndan sadavā ni hənu nira ramya
 sontən ikaṅ javuh adrəs asove
 śīghra pucuk ni təkinya tumūvuh
 varṇa nikā kadi campaka siṅsal[143.17]
 
     kīrṇa katon vijil iṅ laru-laru kumukus kadi tan ləvasa
 harṣa sirêña nira mvaṅ uva nira rivə̄nya* katon aṅəlih
 mvaṅ para guṇḍik amupv avurahan arəbut paḍa buddhi rare
 śrîndumatī marək iṅ nr̥pasuta sukha harṣa sirâmavani[144.1]
 
  hyaṅ ravi tumraṅ ikaṅ valaṅ aṅariṅ-ariṅ makamūla ṅ atis
 cumbv i rabinya marək nəhər aṅəpər uninya karəṅv araras
 strīnya kumə̄l inaras-haras anarima solah-ulah niṅ akuṅ
 saṅ rva mulat marən ahyun aṅalapa tumon i vilāsa nikā[144.2]
 
  mogha jənək sira de ni paṅaraman ikaṅ bañu vāhu ḍatəṅ
 katkat alivran amet valaṅ asira-siran kalavan dadali
 aṅləṅəṅi tvas irêka ta karaṇa nirâsrət alon lumaku
 lālana lagy anəpər*-nəpəri səkar arūm kadi mitra kadaṅ[144.3]
 
  lampah irâtut ayun tinutakən iṅ aṅin saha megha rəməṅ
 lvir makadoṣa* laṅə̄ nira sahasa manəmpal aśoka liman
 hinrət i kəmbaṅ ikaṅ gaḍuṅ anəḍəṅ analyani buddhi nira
 riṅ vəkasan dinudut ni karas ira nimitta nira n lumaku[144.4]
 
  lvah laraṅan kahalintaṅan asat apirak-pirakan guməlar
 vah* kayu mās ri təpinya salak apupul avvah atə̄b anəḍəṅ
 nista nika n sugih iṅ kaləṅəṅan atəṅə̄ tuvi tan papaḍa
 vvatnya katiṅgal adoh anəmu maru* hənū pamənər-mənəran[144.5]
 
  piṅgir ikaṅ pagagan harata hara-hara n pamuraṅ-muraṅan
 luñcip ikaṅ rvi kulampis i pagər ika varṇa tanah kinikir
 vvah ni saganya baṅun mata hañar asipat pinuyur-puyuran
 daṅdaṅan aṅgarit iṅ vətis aniru kuriñjəm umuṅgv i pipi[144.6]
 
  sīma* kavaṅśan alas juraṅ anasarakən sinəpər*-səpəran
 saṅkavilanya mañaṇḍət i rusit i hənūnya lavan vadara
 məṅgəp arūm araras gaḍuṅ ika katəkan tuha milv amilət
 buddhi nikā vilut aṅduhuṅakən apituvy aḍaḍap vvaṅ agə̄ṅ[144.7]
 
     taṅeh yan ucapən kalaṅvan i hənū nira kadi navanāṭya niṅ kavi
 vimūrcha para guṇḍik aṅrəṅi-rəṅih para kaka-kaka śoka kaṅlihan
 katuhvan iṅ apa n tan apriha sukunya vahu lumaku-lakv adoh dahat
 sirêña nira len uvā nira paḍâkəsəl avak ira muṅgu riṅ ratha[145.1]
 
  i tan vənaṅ ikā lumampah avəḍak suku binəbəd ikêṅ kajar-kajar
 baṅun suravadhū paḍâdarupa kady anapaka gagana n tiniṅhalan
 tuhun sukha manahnya riṅ vəkasan eṅgal asəmu guyu māri suṅkava
 ikaṅ magiliṅan kajātaka paḍâmava giliṅan inājña mamvata[145.2]
 
  tigaṅ vəṅi sirâṅinəp nr̥pati mamvit i saṅ Aja lavan nr̥pātmajā
 i pāntaran ikaṅ vukir hiṅan irâṅatərakən i nareśvarātmajā
 maluy sira lavan gajâśva ratha tan hana hiḍəp ira vanya vādhakā
 narendratanayânaṅis nr̥patiputra salahasa tumon kamānuṣan[145.3]
 
  muvah nr̥patiputra maṅkat aṅusī pakuləmana nira vvaṅ iṅ pasir
 karaṅ-karaṅan endah-endah alaṅə̄ hinaturakən* ikā lavan sayub
 paḍânrik aṅinum tvak iṅ pasisi saṅ vatək Aja karuhun nr̥pātmaja
 bhaṭāra Baruṇâṅalih nagara rūpa nira vahu mijil sakêṅ tasik[145.4]
 
  riṅ eñjiṅ i vijil hyaṅ arka sira maṅkat adulur ahavan gunuṅ-gunuṅ
 huvus təka sirêrikaṅ pəkən agə̄ṅ səḍəṅ aməpəg ikaṅ vvaṅ iṅ pəkən
 ikaṅ baṇija saṅśayânaha-nahā ri patukara nareśvarātmaja
 lavan sahana saṅ vatək ratu kabeh ruməbuta ri narendraputrikā[145.5]
 
  mpu rāma humatur marê saṅ Aja sādara təkap ika mojar aprəgi
 tuhanku bapa sugya tan vruha bapaṅku ri hana nira saṅ vatək ratu
 ry ulih nira sakêṅ svayəmbara* paḍâpupul amarəki deśa durgama
 kunaṅ bapa panarka-narka ni manəhta kadi ruməbutê suputrikā[145.6]
 
  putus mara ləbā nikaṅ təgal ayun palapat alas-alas gunuṅ-gunuṅ
 tathāpi paḍa sə̄h kinuvvan arupək vəkasan asaləsək təkêṅ juraṅ
 dudū savəṅi saṅsayâvuvuh ikaṅ gaja ratha saha sañjatâsinaṅ
 mataṅnya bapa yatna-yatna tuhan i ṅhulun apupula hayva vismr̥ti[145.7]
 
  nahan vuvus ikā nr̥pātmaja vavaṅ sumahur asəmu siṅha kātara*
 mpu rāma tak anāgatâkv iriya yadyan avuvuha muvah samaṅkana
 muvah yadin ameta daitya saha dānava pakaśaraṇanya riṅ raṇa
 hade Raghusutâku tak sy Aja ṅaranya yak atakuta riṅ samaṅkana [145.8]
 
  samantaji ḍatəṅ hulun nr̥patiputra sahana nikaṅ aṅruhun-ruhun
 kanin rujit avaknya maṅhaturakən śirah apan arujit nəhər murud
 ya tâjar i narendraputra saha cihna rəsəp i hati de nikâṅucap*
 alap ta vus* amah nahan liṅ ikanaṅ vani-vani karuhun nr̥pātmaja[145.9]
 
  i sampun ira muṅgah iṅ ratha tumūt nr̥pavaraduhitā hanê vuri
 pasaṅgha ni surak vatək Raghusutâmaji taliṅa nikaṅ vvaṅ aṅrəṅə̄
 linūd i kətug iṅ gubar saha garantuṅ uni nika karəṅv aṅalv-alə̄
 ikaṅ vvaṅ apəkən-pəkən gumuruh avrəg inavaran i dūta niṅ musuh[145.10]
 
     tucapa ṅ kahavan paḍa yatna
 vihikan ri manah para nātha
 sahasâṅrəbutê nr̥paputrī
 saṅ Aja prihən iṅ raṇamadhya[146.1]
 
  juru sāmya ḍatəṅ paṅatagnya
 i samāṅjuru len para duhvan*
 paḍa sambhrama marma paḍâgya
 anabəh kukulan makapəṇṭok[146.2]
 
  pamajânvam anaṇḍaṅ agasyak
 vahu-vahv akurən* paḍa māsih
 kamənanya lumakva* masaṇḍiṅ
 hana buddhi nikâmvit akārya[146.3]
 
  juru tuṅgul añumbv i rabinya
 ibu puñcavali n pəjaha ṅvaṅ
 pəraṅən ri jajaṅku kitântən
 mila liṅ ni rabinya tan aṅgā[146.4]
 
  vidu milv* aharəp tumutâpraṅ
 vədi-vədy aṅabuk pravalanya
 i hilaṅ ni galahnya salah ṅgvan
 tinañākən ikê pagaḍaynya[146.5]
 
  saṅ ibu nya paran di galahku
 hana riṅ paḍaṅan ya hikā ya 
 aṅ usən laku t āsah* iri ṅ lvah
 mata mah laku he pira dohe[146.6]
 
  ndi vahosku paran di vahosku
 mbruta pet ndi pametana siṅ sī*
 syapa ta vruha takvanakən sī
 ah ah ah sy apəṅiṅ kadi vāni[146.7]
 
  alupâku paran pva katiṅgal
 ri səḍəṅta silih galah olih 
 kavəkas ni vətis ni lavanta
 si ḍulîka paṅenak uvanya[146.8]
 
  atutur vəkasan sy aku maṅke
 pañukilku hapū mah asah ñen
 mapa yan guruvindakənanta
 paṅupah* təlu mās aḍug induṅ[146.9]
 
  ndi juluk-julukuṅku dalampat
 hana riṅ lvah anakta si maṅdyus*
 a dəlit* ny anak iṅ vani riṅ praṅ
 baribin pa ya tan tuhu hāh ñvak[146.10]
 
  ndva sərəh ndi ta polihanaṅkva*
 ndi pupuk ni hucu n kinaṅəṅkva
 mah alap* haḍug ību taluhnya
 ndva kamal ḍiḍikan hibu rakryan[146.11]
 
  laku t aṅkat amah bəkəlanta
 ndva ta sī mapa liṅta malīya
 ndva ta sī mapa hāh hapi* tan vruh
 ndva ta sī si putih pisane vus[146.12]
 
  ya tikā paṅucap si jarəmpu
 aṅadəg ya maṅundurakən vvaṅ
 gumadā vəsi têki galahnya
 pinikulnya nəhər mətu aig ləs[146.13]
 
  para sāmya paḍâprəgi maṅkat
 muni goṅnya lavan paḍahinya
 saha sañjata sə̄h ri təgalnya
 papupulnya salakṣa sinākən[146.14]
 
  təka śīghra ri jə̄ṅ nr̥paputra
 sira muṅgv irikaṅ ratha ratna
 i katon ira denya madandan
 humatur saha tuṅgul anəmbah*[146.15]
 
  səmu harṣa sirê para sāmya
 kadi vanva təkap nira n aṅliṅ
 ubhayê panunasnya macatva
 paḍa maṅdaśamāsa* catunya[146.16]
 
     śīghrâdandan kinon de saṅ Aja marəka lumrā katon sañjatanya
 āpan prāpta ṅ musuh sāhasa varagaṅ ikā krūra tan paṅgalaṅ tvas
 sakveh niṅ śūra-śūra ṅ vatək Aja kumutug sə̄ṅ ikaṅ krodhabahni
 gut-gūtən tan panaṅgəl tr̥ṇa hiḍəp ira riṅ sañjatâkrəp lumaṅkuṅ[147.1]
 
  sakveh niṅ strī makādi nrəpavaraduhitā muṅgu riṅ deśa durga
 mvaṅ salvir niṅ rathâmvat pahula haji lavan dr̥vya rakryan suputrī
 līlânon tan tinon śrī nr̥pavaraduhitā de nikaṅ kayva-kayvan
 təkvan salvā nikaṅ papraṅana kalihatan koṅkulan tan pavighna[147.2]
 
  mojar saṅ mambaṅ iṅ śrī Raghusuta bapa hayvâta tan yatna-yatna
 hayvêcchâpan musuhtâṅdaśaguṇa ri vilaṅtêṅ mahāpadmasankhya
 lor kulvan vetan akveh tumut i paṅuliliṅ niṅ gunuṅ sə̄h lumaṅkuṅ
 vadvāntâṅhiṅ vijilnya n paṅayat-ayat i gə̄ṅ niṅ prabhāvanta riṅ praṅ[147.3]
 
  ndā nahan śrī mahārāja Magadhapati kady ânəṅah riṅ samudra
 āpan sāmantarājâkəmit i sira lavan rājaputra pravīra
 ratnâyv-ayvan lavan mās ratha nira kuməñar katraṅan de hyaṅ arka
 śvetākārâhaləp chattra nira kadi haləp niṅ vulan tan kameghan[147.4]
 
  parnah kulvan saṅ Aṅgādhipati kadi kilat niṅ truh iṅ kāla sandhyā
 de niṅ sarvāstra muṅgv î hiriṅan ira pətəṅ lvir hudan tan pamegha
 lāvan mātaṅga mevv-îvu kadi gunuṅ apuy de ni rəṅganya kumram
 aṅlīlânuṅgaṅ iṅ ratnaratha sira hanê vvit nikaṅ pārijāta[147.5]
 
  nāhan taṅ bāṇa sālas kadi sinalivah iṅ campakâṅjrah səkarnya
 akveh vīrâṅrərəb ṅkāna saha gaja turaṅgâvakîvv-îvu lakṣa
 honyê vvit niṅ susantən ratha kanaka rinəṅgan maṇī hīrabajra
 uṅgvan śry Âvantināthâdbhuta bapa kadi digdāha niṅ kāla sandhyā[147.6]
 
  ndah nāhan śrī Pratīpâṅadəg amava laras riṅ rathâṅdandani hrū
 akveh vadvā nirâtumpuk avuvuh i* harəp maṅrəgəp sañjatanya
 lvir priṅ sālas galah niṅ prajurit ira* vahosnyânamar megha məṇḍuṅ
 maṅde rəs niṅ tumiṅhal raṅin i bala nira n* lvir gəlap tan pavarṣa[147.7]
 
  lamban* lor saṅ Susenā saha bala kadi siṅhâsigâsiṅhanāda
 salvir niṅ sañjatâlas nira pinakaguhā rūpa niṅ hastirəṅga
 vyāghrâṅjurv âpupul tiṅkah i bala nira muṅgv î harəp sāra śūra
 buddhinyâsiṅ musuh kevala dəmakən ikā pavvatanyê narendra[147.8]
 
  nā saṅ Hemāṅgadâḍəm savatək ira kabeh riṅ kəpuh rambay akrəp
 tan pendah rākṣasa mvaṅ bala nira kadi daityâṅuhuh sāri-sāri
 solahnya n kādbhutâsañjata baḍama lavan laṇḍəsanya n pamə̄ki
 agyâmūkêṅ musuh sāsinəsəb ika turuṅ matya laṅgan ya* rahnya[147.9]
 
  parnah vetan valū mvaṅ karamayan aṅurambat marêṅ siṅkṣapâgə̄ṅ
 saṅ Pāṇḍyâṅhə̄b karəsrəs kagiri-giri baṅun rāja bhūtâtirodra
 vadvā pekâsəmu preta hana kadi piśācâlapā rah paḍâṅhruk
 agyā-gyān apraṅâgyâṅrujaka hati nikaṅ śūra sampun pinə̄kan[147.10]
 
  nā liṅ saṅ mambaṅ ojar saṅ Aja mijil ikaṅ buddhi kakṣatriyāṅśan
 siṅgih kveh niṅ musuh liṅta kadi jaladhi bahny atrigañcâṅgaluntaṅ
 ndātan vaṅ* mātra vədy âku dan* irika kabeh mon patambəh samāna
 siṅhâṅantî guhā byūha nika surupi vūk həntyakən hīnaśakti[147.11]
 
  nāhan liṅ saṅ narāryātmaja kadi sinaṅa* tvas nirâsəṅhit aprih
 tan sah saṅ mambaṅ āpan marək añamarani mvaṅ kavi ḍaṇḍanīti
 siṅgih yan putra niṅ śakti saṅ Aja katəṅər* krūrasiṅhâvamāna
 agyâmūkêṅ musuh duṣṭa kamadan ika śīrṇan marapvan panəmbah[147.12]
 
  sākṣāt hyaṅ niṅ dhanurveda saṅ Aja sakala n pāvak iṅ dharmayuddha
 raktākārâkiris vastra nira kilat i sub niṅ praṅ asriṅ larapnya
 saṅkêṅ svargânurun cāmara nira kuməlab roma niṅ sarvakadga
 saṅhub niṅ sañjatâḍəm pinakapayuṅ irântuk niṅ aṅdaṇḍa śatru[147.13]
 
  hyaṅ-hyaṅ niṅ tuṅgaṅan sārathi nira vəka niṅ siddhi sāmbəknya siddha
 ratnênādyūta de hyaṅ ravi ratha nira tan manda-manda prabhānya 
 śuddhākārâputih roma ni kuda nira pə̄h niṅ prabhā niṅ śaśāṅka
 rvaṅ lakṣa ṅ sūryabaddhadhvaja nira piturun saṅ hyaṅ āditya sevu[147.14]
 
  akveh sāmantaputrâṅiriṅ i sira paḍâtuṅgalan sargacāpa
 pantəs lvir hyaṅ-hyaṅ iṅ sañjata təka rumaras mār tvas iṅ śatru denya
 sevu kvehnyânvam-anvam vruh akuda-kudan iṅ papraṅan vīraputra
 jihvā niṅ mr̥tyu sākṣāt dhvaja nira dumilah rājasiṅhâmarəmpu[147.15]
 
  vīra prajñā juru dyah nira sama-sama gandharva denyâmavâmbək
 ilvêlvanyânvam*-anvam saṅaṅ ivu taruṇânaknya mantrī narendra
 aprih riṅ praṅ sujanmâratha-rathan apupul tan sah iṅ vaṅśa sālas
 vālārkākāra* sākṣāt lvir ika n aruṇamegha dhvajanya pradīpta[147.16]
 
  sakveh-kveh niṅ rare jro vani hañar anapuk sañjatâgyâmrihêṅ* praṅ
 rvaṅ lakṣa kvehnya məttâṅuhuh* aṅayam-ayam śatru mvaṅ deva daitya
 anvam vruh riṅ dhanurveda juru nika huvus kāku siṅhanya riṅ praṅ
 devāṅgâneka tuṅgulnya saṅaṅ ivu kadîndrādi milvâmukêṅ praṅ[147.17]
 
  ambək niṅ dāsa śūrâpraṅa rumuhun apan kāsatan pva ṅ* hatinya
 mattā vīryâṅuhuh* gə̄ṅ ni kamanan ika riṅ praṅ murub tan pahīṅan
 miṅsor məntas mariṅ tuṅgaṅan apan ahuyaṅ kvehnya sevvarvudâḍəm*
 mātaṅganyâpupul mvaṅ dhvaja nika dumilah citrameghâkilat mās[147.18]
 
  saṅ jurv Âjâbala rvaṅ prayuta pinakasenāpati prāṇa niṅ praṅ
 kapvâdandan rukuh mās kavaca minaṇikan lvir samudrāgni muntab
 vadvâṅjurv aprameyâratha sayuta gajahnyâtatā sevu lakṣa
 lākâneka dhvajanya n pracalita kadi bahnî səḍəṅ niṅ yugānta[147.19]
 
  mantrī rvaṅ lakṣa sampun ginəlar i hiriṅan bāhudaṇḍâṅgakāra
 len tekaṅ pādarakṣa prakaṭa kadi tasik rvaṅ puluh durga niṅ praṅ
 arpat muṅgv î təṅah śrī nr̥pasuta mukha niṅ siṅha śārdūla śakti
 kady Âgastyâṅuyup sāgara vunuhan ikaṅ byūha sampun tiniṅkah[147.20]
 
     arpat ikaṅ varagaṅ sahasa silih usī paḍa nora vədi
 siṅ sakasambut ikaṅ pinakagada-gadānya paḍâmurulu
 umban alivran arok rəmək iṅ avaṅ-avaṅ kapagut kavaluy
 dukduk ikā kadi sarpa pakan aṅin aneka hanêṅ gagana[148.1]
 
  vvaṅ bahulâtuha milv ajurit alara təṇḍas ikā ginutuk
 ai putu liṅnya nihan laku valəsi gutuk buru demu pisuh
 ndi n vənaṅ aṅgutukâṅrahana tan ubhayâku putu prihavak
 dval putu demu palakvan i katigavəlas təṅahê laku ta[148.2]
 
  brāhmaṇa vany apulih galah apupul aḍəm pinurugnya rəbah*
 tan vruh aveda kuraṅ-kuraṅ aji makapaṅhaḍa timbul ikā
 kepvan ikaṅ musuh amraṅa paḍa vədi yan rah ikā mijila
 ṅhiṅ pamədinya pulut-pulutan ika ta hetu nikā malayū[148.3]
 
     nya ṅ sogatânvam ajurit kəna tan dva bəntar
 mojar kutiknya ḍuh uḍuh pukulun laranya
 yêka n mijil para cəṅəlnya nəhər sinuṇḍaṅ
 kadyaṅgan iṅ ghaṭa rəmək tika yan panaṇḍəm*[149.1]
 
  śaivâpulih kəna pilis vulaṅun kajuṅkəl
 mitrânuluṅ mpu mapa teku manahta maṅko
 eṅət ṅhulun ri kita bhāgya tasim yan eṅət
 strī ni ṅhulun kita tulakṣaya ko hadêki[149.2]
 
  nā liṅ nira mpu tucapa ṅ prajurit silih praṅ
 ārok rinok avur-avur paḍa tan vri rātnya
 teg tog* ḍaḍap nika bubul ginalah tinaṅkis*
 ḍə̄hak musuhnya sinuḍatnya pəjah kasoran*[149.3]
 
  gəntə̄r i śabda ni gubarnya baṅun silih prəp
 kady âcakəp dhvani nikaṅ kukulan karəsrəs
 kaṅsinya lāgi manah ambək iṅ ajrih iṅ praṅ
 moṅmoṅan aṅgyat* anamar macan asriṅ olih[149.4]
 
  vadvā nr̥pātmaja tumampuhakən gadānya
 rvaṅ lakṣa tan kuraṅ asəṅhit* asiṅhanāda
 akveh tikəl-tikəl igā ni lavanya rəmpuh
 aṅrvaṅ-pulūh ulih* ikā ri patuṅgalanya[149.5]
 
  vīrânapuk* raṅin apiṇḍa sahasra vr̥nda
 mevv-îvu koṭi pagalahnya parəṅ tumampuh
 gək ghor rəbah viphala siṅ kinayuhnya runtuh
 savrənda māti ginalah savaneh pinə̄kan[149.6]
 
  sevvarvudâmana*-manah mvaṅ ikāṅ agaṇḍi
 tandaṅnya tan dva kinavədyan apan karəsrəs
 hrūnyânrik iṅ gagana sə̄h kadi megha məṇḍuṅ*
 sar cəb tibâṅənani* siṅ kəna tan pasāra[149.7]
 
  vadvā narendra malayū savatək-vatəknya
 peka pravīra kəna tan dva yaya praṅ aṅrok*
 kombak linūd avalikan kuməlab dhvajanya
 himpər nadī kinəbur iṅ gaja sevu lakṣa[149.8]
 
  bhātriṅśa lakṣa ṅ apulih kalulun kavaṅsul
 kālah tibā silih idək sinəsəb pinə̄kan
 rəmpak* tikəl viphala salvir i sañjatanya
 lvir kayva-kayvan asipattra rəbah kaliṇḍvan*[149.9]
 
  vadvā nareśvara inatyan* irêṅ kasiṅhan
 śakti pravīra parapə̄k i musuh yan iṅ praṅ
 yêkâpulih tan avədî ripubāṇavarṣa
 vany ânusup təpət amūk makasoṅ ḍaḍapnya[149.10]
 
  kagyat balā nr̥patiputra maluy tinaṅkis
 akveh an amriha tavan tiki* tan kagə̄man
 məṅgəp kadi jrih* akikib malayū tan adrəs
 mundur yayā bala nareśvara durbalâlvaṅ[149.11]
 
  tan jrih bala nrəpati dhairya sahâbhimāna
 apraṅ karuṅ paḍa tumiṅgalakən ḍaḍapnya
 de niṅ silih pəḍək arok vəkasan silih prəp
 bək təg həhəh kahənəkan jrih ikaṅ lumumpat[149.12]
 
  avrâlayū bala narendrasutâvrəg avrin
 śakti pravīra kapana n kəna pakṣa-pakṣan
 hamham təkâṅamah-amah bala saṅ narendra
 apyak təkapnya n aṅucap tuhu siṅha riṅ praṅ[149.13]
 
  ai koṅ vatək Raghusuta prih avakmu maṅko
 hayvâpraṅ undur athavā paṅalih para* ṅke
 āpan ya tan hana sihankva ri kāsy-asihmu
 kāton pəjahmu pususəṅkva ri sañjataṅku[149.14]
 
  nā liṅ nikâmutuṅ aṅəmbuli tan panaṅgəl
 kvehnyâprameya kadi sāgara tan papiṅgir
 marmanya vāni sahasâmraṅ amūk tumiṇḍih
 *dukduk panah kadi hudan ya ta paṅharəpnya[149.15]
 
  aṅvehi sañjata humuṅ gumuruh suraknya
 aṅrok* atambəh i harəp kumucup dhvajanya
 akveh pəjah tan avədî pati maṅkin embuh
 lvir larva-larvan arəbut damar alvaṅ embuh[149.16]
 
  krūrâpulih bala narendrasutâmuk amrih
 mundur bala nrəpati śīghra muvah tumampuh
 enak silih galah apan paḍa vāni-vāni
 sə̄h sāhasâṅuḍik-uḍik praṅ ikā silih sob[149.17]
 
  enak marâpraṅ arukət paḍa nora mundur
 rvaṅ yojana ṅ pabharatan paḍa sə̄h gajâśva
 sampun rəbah vukir-anaknya vatunya kabvaṅ
 akveh juraṅ mari juraṅ vəkasan kahinya*[149.18]
 
  ṅkānê ruhur gunuṅ ikaṅ praṅ arok silih sob
 apraṅ suməṅka tumurun paḍa rota rodra
 rəp tan katon hanan avās təkap iṅ himâvrā*
 ramyâtulis praṅ ika konəṅ-unəṅ tinonton[149.19]
 
  brahmarṣi śeva* sugatādi* ri sor anonton
 mvaṅ vvaṅ jrih iṅ raṇa huvus katuhan vayahnya
 kvehnyâtatânudiṅi harṣa nəhər tuməṅhā
 akrak paḍâtri gumuruh ri paṅadvakənya[149.20]
 
  rīyūk rəbah kidul alah rinəbut sinə̄kan*
 rīyūk rəbah muvah alah kasəsə̄h* ikaṅ lor
 rīyūk rəbah muvah ikaṅ kidul alvaṅ akveh
 rīyūk rəbah pinəgatan vədi və̄k ikaṅ lor[149.21]
 
  āh uh piraṅ juru muvah saka lor tumandaṅ
 rīyūk rəbah kidul alah binurunya kagyat
 kady ânutuh kalapa denya mamə̄ki* təṇḍas
 nā liṅ nikā hana ta len aṅutū kapūhan[149.22]
 
  śīrṇa ṅ samaṇḍala-samaṇḍala konduran syuh
 avrəg paḍâṅhili* sira mpu təkêṅ kaninyan
 aprakprakan di ta kaki hyaṅ ujar nini hyaṅ
 putrī nikā* kaburəṅek-burəṅek tinaṅguṅ[149.23]
 
  sampun təkê ruhur iṅ agra muvah paḍâvrəg
 vvaṅ vr̥ddha-vr̥ddha guru niny aṅuhuh sakê sor
 pāran pinavrəgakən ā mapa liṅ kaki hyaṅ
 vikv âñaruk viṣaya rakva nimitta niṅ vrəg[149.24]
 
  lāvan turun patapan əmbuli hayva mundur
 ambək ṅvaṅ iṅ kaguru-ninyan alah padandan
 ṅvaṅ pvâtuhâlah-alah əmpu buyut ta lampah*
 nā liṅ nini mpu kabalik vədi və̄k kaki mpu[149.25]
 
  vīrâpraṅ iṅ təgal ayun paḍa vāni-vāni
 kontab maṅontabakən amraṅ* amūk añakra
 kedər paḍâkuliliṅan gumuluṅ rathanya
 lvir nāga molih aməbəd gaja matta* sālas[149.26]
 
  enak dahat* praṅ ika kādbhuta riṅ triloka
 āpan katuhvan atəvək-təvəkan paḍâkris
 len taṅ silih tujah amatrəm amajra* maṅduk
 bāhunya runtuh asakit trus aṅəmbak-əmbak[149.27]
 
  sojarnya kātara nəhər marahup-rahup rah
 hāmah śirah hurupa* jīvamu hayva tâjrih
 hayvâdva bhoh ndya ta śirah mata mah ndya jīva
 bvat kapravīran iki tan dadi mithyavāda[149.28]
 
  nā liṅ nikā tucapa śabda ri de nikâpraṅ
 pyak byur kəpuk kətələbuk* kəḍəpək kətug tog
 ceṅ has təhap-təhap aḍuh gədəbəg ḍəhak syok
 carcab ləbik bək aḍu gə̄ṅ guməcik gələmpə̄ṅ[149.29]
 
  nāhan taṅ əlvan asəlur karəṅə̄ karəsrəs
 maṅde bhayānaka pasaṅgha nikā guməntər
 len taṅ mahātiśaya rodra paṅalv-alə̄nya
 vīrâṅgətəm nəhər aṅohan i mehnya matya[149.30]
 
     śrī Magadhādhipa sāhasa mijil abhimāna nirêṅ palagan
 nāgamayāstra laras nira səḍəṅ inayat bhramita ṅ pr̥thivī
 gə̄ṅ svara niṅ tali de ny aṅin ika kumusuh mətu kātatakut
 hrū nika kādbhuta kātara gunuṅ ahəlar varakadga murub[150.1]
 
  prajvalitāgni cucuknya kagiri-giri dhūma dilahnya murub
 sek gumuruh paṅavaknya kumisik aməgat jaladêṅ gagana
 bor kumutug śara bajra saṅ Aja kumətug ləpas aṅdviguṇa
 teg tumibā ṅ vihagācala mati pinanah makəbət-kəbətan[150.2]
 
     muntab krodha saṅ Aṅganātha kadi bahni maṅaraman i puñcak iṅ vukir
 ṅkānê kūvara niṅ rathâmahayu lañciṅan ira pinisit siniṅsətan
 hrū lāvan laras advitīya sinamādhy amijilakəna sarvasañjata
 vuntv îkaṅ gaganāntarāla təkap iṅ panah atip atətəl turuṅ tibā[151.1]
 
  devanyâvurahan təkâṅamah-amah harəp amususa riṅ nrəpātmaja
 lvir meghodaya māghamāsa sumaput pətəṅ alimunan aṅhudan havu
 saṅ hyaṅ bāyvanala pracaṇḍa pamanah nr̥patanaya dumeh kavaṅsula
 bək gək tor* cərəcəb tibêṅ bala nareśvara makasulayah kavaṅsulan[151.2]
 
  śaktîṅ praṅ saṅ Avantinātha sira Mr̥tyu sakala yan i madhya niṅ musuh
 maṅgəh buddhi nirâpulih nəhər aṅakv aməjahana nareśvarātmaja
 rahasyântya nikaṅ kaśaktin inayat nira mətu ṅ ayudhâgniparvata
 bor muṅgv iṅ gaganāntarāla paḍa yatna bala saṅ Aja kebəkan panas[151.3]
 
  tan kevran saṅ Ajâpan adbhuta kaśaktin ira tumiru śakti saṅ Raghu
 rəp mārādhana pañcabāyu mətu kātaratara gumərəh magənturan
 kabvaṅ taṅ śara parvatâgni kadi handaru sayuta dilahnya riṅ laṅit
 bhur tog sə̄ṅ prəkətək nahan svara nikâməkasi hurip i madhya niṅ tasik[151.4]
 
  maṅsə̄ sāhasa tan surud saṅ Anupādhipati manah ira n vanîṅ raṇa
 paṅhrik niṅ kuda len grit iṅ ratha karəṅv asəlur i hiriṅan hanê harəp
 pakrak niṅ balasaṅgha maṅgyat aṅasut ri bala saṅ Aja vāni kāmbulan
 teg tok* lvir garuḍâḍahəm kətug ikaṅ gubar asahuran apratidhvani[151.5]
 
  sampunya n luməpas panah saṅ Anupādhipa kadi ruga ṅ aṇḍamaṇḍala
 pātālastha samāpta nāga ləkər iṅ bhuvana ruməbuti nrəpātmaja
 porot bor dumilah mara ṅ* viṣa sinəmburakən ika hanâtəmah kukus
 byur lar ləs paḍa mukṣa de ni kuku saṅ garuḍa vahu minuṣṭi riṅ laras[151.6]
 
     krodhâmbək saṅ Susenā saha bala sumaput kātarâsiṅhanāda
 harṣa n ton saṅ narāryātmaja pinakamusuh kevalânuṅga-nuṅgal
 hrū-hrū śaktîṅ daṅū sə̄h linəpasakən irâtaṅkis akrak karəsrəs
 āpan pakṣy âhəlar sañjata kadi garuḍâneka sevv arvudâhə̄m[152.1]
 
  sumyaṅ sumyak həlarnya n kinirigakən ikâghāṣa muntab dilahnya
 sumyuk tan kāvaran drəsnya kadi dinukakən yan tumandaṅ sakêṅ doh
 kāṇḍəg katrən dinuk de saṅ Aja linud irêṅ cakra puṅgəl gulūnya
 perat sok rahnya saṅkêṅ* ḍaḍa nika kavutah mrəm tibâdoh guməntər[152.2]
 
  ṅhiṅ saṅ Hemāṅgadâmrih-mrih apulih i luyuk saṅ Susenā katampək
 sampun kempun sinimpən bala saṅ Aja paḍa krūra kedran kavuṅkus
 syuh tan sārā sa-Hemāṅgada mati tinəḍak bəntar alvaṅ salakṣa
 kāry aṅlīlā narendrâmanahakən irikaṅ sāgarâtyanta rodra[152.3]
 
  śīghra rvabnyâṅgaluntaṅ gaganacara ləpas māmpuhan matrigañca
 ləmboranyâṅlayaṅ* kābhinava kadi gunuṅ sevu mālih marampak
 sumyūk adrəs tuməmpuh ri saṅ Aja kavaluy de ni gə̄ṅ niṅ kaśaktin
 mavrəg luṅhâstra de hyaṅ Baruṇasuta karəsnya n hilaṅ tan paśeṣa[152.4]
 
  saṅ Pāṇḍyâmah gunuṅ sāhasa təka rumahab de ni gə̄ṅ niṅ kamānan
 sākṣāt guntur sakêṅ parvata tumurun atūt lvah juraṅ durgamâjro
 mātaṅga mvaṅ ratha lvir vatu gumuluṅ apan tan pararyan lakunya
 krodhâməṇṭaṅ* laras saṅ prabhu mamanahakən bahni saṅkêṅ samudra[152.5]
 
  lumrā riṅ dik vidik teja nika saha panasnyâṅgəsəṅ sarvavr̥kṣa
 sakveh niṅ megha məṇḍuṅ pinaṅan ika huvus hənti lāvan gəlapnya
 lvir jihvānya ṅ Mahāmr̥tyu dumilata narendrātmajâtyanta rodra
 saṅ hyaṅ Kālāgni muṅgv î naraca saṅ Aja marmanya mātîṅ raṇāṅga[152.6]
 
     saṅ Pāṇḍya sor titih alah malayū tinaṅkis
 vadvā nirâlara hilaṅ kahalâvrəg alvaṅ
 āpan silih praṅ arəbut havan ahrit evəh
 vadvā nr̥pātmaja maluy sakarəṅ mararyan[153.1]
 
  saṅ saptarāja sumahab saha bhr̥tyamantrī
 sampun sirâṅhabətakən dhvaja śīghra maṅkat
 sar sə̄k pravīra gumuruh kadi sāgara rvab
 lvir siṅha sārvuda paḍâkrak asiṅhanāda[153.2]
 
  vīrâtyan iṅ vani hinatyan inəṇḍəm-əṇḍəm*
 agyâpraṅ aṅgətəm atə̄n maṅusap ləṅənya
 mvaṅ sarvasañjata nikā milu harṣa riṅ praṅ
 paṅliṅganâṅiṅis-iṅis kuməñar vajanya[153.3]
 
  hamham təkâmanah añakra bubak sakāmbah
 rodrâmupak cəṅəl amūk arəbut kasiṅhan
 len taṅ paḍâpapatihan kuḍuvak paḍâkre
 saṅhāra kātəkan i rūpa nika n karəsrəs[153.4]
 
  śūrâmərəh* kadi surat təkap* iṅ kaśūran
 kontanya kādbhuta sahasra kuvuṅ-kuvuṅnya
 asraṅ kətug ni panutugnya ḍaḍap guməntər
 himpər prabhāva ni musuhnya pəjah kapə̄kan[153.5]
 
  mundur bala nrəpatiputra tinūt cinakra
 avrā rinampak inirup pinanah ginaṇḍi
 ndātan vədîṅ panah atip kadi megha məṇḍuṅ*
 tahv âhudan-hudan i madhya niṅ astravarṣa[153.6]
 
  vadvā narādhipati sāhasa tan panaṅgəl
 śārdūla śakti pinakāgramukhêṅ kasiṅhan
 mañjiṅ marêṅ pakəkəs iṅ vunuhan təkâmraṅ*
 tan sāra hənti satəṅah rinakut kadi bras[153.7]
 
  kagyat vinūk pinəgatan tinalaṅkup avrəg
 tiṅgalnya sañjata rathâśva sahasra saṅkhya
 kedər gajahnya rinubuṅ dinudut śinūla
 lvir vaṅkay iṅ valaṅ inīrakən iṅ səmut baṅ[153.8]
 
  saṅ saptarāja kadi saptasamudra muntab
 de niṅ kamānavibhavan pinakasvabhāva
 maṅsə̄ sahâśva ratha vāhana Meru* tulya
 apvī sakêṅ panah irôjvala mumbul-umbul[153.9]
 
  *meghodayâmaḍəmi sakṣaṇa tan paśeṣa
 saṅkê panah nr̥patiputra lavan halisyus
 mətv âmusus-musus anūb ratharəṅga kabvaṅ
 lāvan gəlap makasulambər anambər aṅgyat[153.10]
 
  saṅ saptarāja saha bhr̥tya rəbah katampək
 bəntar vinūk saha gajâśva rathâlah avrəg
 guntur pravīra kumusuh katəḍun marêṅ lvah
 himpər gunuṅ pituṅ atus rəbah iṅ samudra[153.11]
 
  saṅ saptarāja kabələt vəkasan sirâdan
 rəp sy Andakâvak aśarīra liman savr̥nda
 saṅkê panah nira mijil təkap iṅ kasiddhyan
 vuntu ṅ nabhastala lavan pr̥thivī kasəṅkə̄[153.12]
 
  śīghrânurumbunuh amūk ri narendraputra
 atyadbhutâlimunan iṅ gaganāntarāla
 məttâṅuliṅ kadi gunuṅ kumukūs umaṇḍəm
 saṅ saptarāja humuṅ atry asurak guməntər[153.13]
 
  de niṅ maṅadvakən* apiṇḍa təkap niṅ apraṅ*
 āh āh mati sy Aja mulat muliṅā kaṅelan
 kedran kavuṅkus i təṅah kalulun kapəṇḍəm
 nā liṅ nirâṅgətəm atə̄n dan asiṅhanāda[153.14]
 
  kāla nrəpātmaja n inambulan iṅ gajendra
 eṅət sirâmanahakən śara hastiśikṣā
 mevv-îvu hənti mati śīghra parəṅ tuməmpək*
 himpər namuk tinəpak alvaṅ atambəh akveh[153.15]
 
  riṅ sakṣaṇa nrəpatiputra kumə̄l ayoga
 saṅ hyaṅ Smarāntakaśarāgni mijil sakêṅ hrū
 śīrṇa ṅ gajah ginəsəṅan paḍa bhasmibhūta
 lumrā havunya kumutug baṅun andhakāra[153.16]
 
  krodhâṅayat śaravarāgni narendraputra
 āpan musuh nira sudhīra mahāprabhāva
 maṅsə̄ paḍâṅləpasakən śara nāgapāśa
 tapvan təkâpan avilət pinəgat nirêṅ hrū[153.17]
 
  saṅ saptarāja paḍa śakti vidagdha riṅ praṅ
 vil krūra daitya pamanah nira sevu lakṣa
 krodhâmupul* səmut amūk ri narendraputra
 himpər grahâṅhibəki rāt marəbut śaśāṅka[153.18]
 
  siṅhapravīra saṅ Ajâṅayat astra śakti
 ḍaṅṣṭrā niṅ Antaka minuṣṭi huvus minantran
 devātmakâmava gadāyudha mətv arampak
 mavrəg pəjah silih idək para daitya mukṣa[153.19]
 
  an maṅkana praṅ ira tan hana sor avantah
 maṅsə̄* nr̥pātmaja lavan naranātha maṅsə̄
 təmpuh ni sañjata nirâpagut ātirodra
 himpər gunuṅ madu guməntər inadv atəmpuh[153.20]
 
  liṇḍū bəlah bhramita bhūmi nikaṅ raṇāṅga
 mvaṅ saptaparvata kadînayun agrah olah
 pātāla sapta kadudut kagiriṅ kagiṅgaṅ
 nya ṅ saptasāgara katumpək arok bañunya[153.21]
 
  kveh niṅ pəjah saka salakṣa sahasra vr̥nda
 len taṅ paḍâməkasi jīva humūṅ aṅohan
 meh matya maṅrəguṅ ikaṅ gajah asriṅ aṅgro
 abyūran iṅ rudhirasāgara kombakan ryak[153.22]
 
  mātaṅga len turaga nūsa nikâṅalimbuṅ*
 sarvāstra kayvan ika śīrṇa marok* dhvajâkrəp
 ṅkāna ṅ* pravīra marəbut phala niṅ kasiṅhan
 vetnyâləyə̄ kasidəkuṅ-sidəkuṅ silih praṅ[153.23]
 
  ṅkānê pasir-pasir ikā naranāthaputra
 apraṅ lavan ratu kavīśvara riṅ palambaṅ
 hrū muṅgv i karṇa nira piṇḍa tanah kasumpiṅ
 tapvan varəg praṅ alaṅə̄ lagi kombakan rah[153.24]
 
  Rudrāyudhāgni pinasaṅ naranāthaputra
 Durgānalâdbhuta* mijil pamanah narendra
 trus riṅ laṅit dilah ikâsəmu megha bahni
 lumrâvilət latu-latunya mahāsurâkrak[153.25]
 
  prodbhūta kātara dahat patəmunya kālih
 maṅkin təkê ruhur aṅambara kaprahāran
 saṅ hyaṅ Śivārka kasuban pan asor sirâgyaṅ
 luṅhâhavan kuda lumiṅsir adoh maṅulvan[153.26]
 
  vidyādharī saha vimāna sumaṅgrahâkveh
 muṅgv î tavaṅ vruh irikaṅ vani-vāni riṅ praṅ
 dukduk* hayunya sinahāyan iṅ ambək ahyaṅ
 harṣâmapag ri para vīra pəjah kapə̄kan[153.27]
 
  sāmbək* niṅ onəṅ alavas tinəkan rarasnya
 kāmīrasâyam-ayamanya səḍəṅ bhinukti
 tan lot dhumāraṇa panas nikaṅ agnibāṇa
 luṅhā lavan priya nikā sukha ramya mārga[153.28]
 
  saptarṣi devagaṇa guhyaka siddha-siddha
 anrik* hanêṅ gagana sārvuda riṅ sapaṇṭa
 gə̄ṅ niṅ praṅ adbhuta ya hetu nira n panonton
 milv âsurak nəhər aṅadvakən akrak ahyā[153.29]
 
  luṅhā muvah kapanasan paḍa tan hanâṅher
 saṅ Nāradâsyaṅ aṅuhuh* ri narendraputra
 ai putra toh bapa vulat ndak apintakāsih
 hrūntâgni śakti paḍəmənta sihanta ri hyaṅ[153.30]
 
  mvaṅ paṅrəṅə̄kv* i kita yan pinakāntaśāpa
 de saṅ Priyambada səḍəṅnya gajendrarūpa
 kāruṇya māsih amaləs ri valuy nira hyaṅ
 saṅmohanêkaṅ inajinta kənoh parīkṣan[153.31]
 
  an maṅkanôjar ira śīghra narendraputra
 mārādhanâmr̥ta sinr̥ṣṭi ri tuṅtuṅ iṅ hrū
 sumyuk sakêṅ avaṅ-avaṅ kadi riṅ paṅipyan
 dhvasta ṅ śarânala paḍəm paḍa bhasmibhūta[153.32]
 
  saṅ saptarāja paḍa śakti parəṅ tumandaṅ
 kapvâṅhudan-hudani sañjata bāyubajra
 atyanta tan paṅupamê saṅ Ajâpan anvam
 muṅgv iṅ* rathânudiṅi vākcapalâvalepa[153.33]
 
  ai rājaputra* mapa tâṅən-aṅənmu maṅko
 āpan huvus vruh aku yan kapalaṅ manahmu
 tr̥ṣṇan purihmu ri huripmv apan anvam avri
 nā pādukaṅku pakacāmana sambahəmva*[153.34]
 
  nāhan vuvus nr̥pati senaka ri tvas apyak
 pāruṣyaśabda mada tan vruh i śakti niṅ len
 krodha nrəpatmaja sumə̄ṅ i mukha ṅ kamānan
 sabhyâṅucap sahur irâtəhər aṅdədəl tvas[153.35]
 
  sanvam-nvamaṅkva n aku siṅhakula pravīra
 tak* nāgatêṅ atuha tiṅhali demu maṅko
 sakveh ni sañjatamu tan hana paṅgaritnya
 byakta n* pacuṇḍaṅ i bapaṅku kabeh-kabehmu[153.36]
 
  nā liṅ narendrasuta śakty aṅayat varāstra
 saṅmohana smr̥ti nirêṅ kṣaṇa n ekacitta
 nidrâṅaveśa sumaput ri ləpas nikaṅ hrū
 mrəm saṅ vatək ratu huvus kəna tan pasāra[153.37]
 
  sāmānya* peka rumuhun para taṇḍa mantrī
 mātaṅga matta turagâṅrəpa tan vri rātnya
 mūrchâturū kadi tasik vvaṅ ikaṅ* raṇāṅga
 mombak raṅin gajah aghaṇṭa karaṅ liman ya[153.38]
 
  sampun jayêṅ raṇasabhā naranāthaputra
 saṅ saptarāja kadi māti parəṅ katurvan
 təkvan huvus kacuriṅan rah i tuṅtuṅ iṅ hrū
 yêkā siluṅluṅ ira yan kaparājayêṅ praṅ[153.39]
 
  saṅ hyaṅ sirâjaya-jayêṅ gaganāntarāla
 mvaṅ puṣpavarṣa tumibā kadi kasturi mrik
 prīty âdara nrəpatiputra sinādhukāra
 sampun maṅañjali saharṣa nəhər tuməṅhā[153.40]
 
     sampun byakta kacakravartyan i nr̥pātmaja ri huvus irâmarājaya
 nora lvaṅ nira pūrṇa maṅkana sasañjata nira kadi ṅūni dug siṅī
 sakveh niṅ bala śūrasaṅgha humatur paḍa maṅarahakən lumampaha
 maṅkat śrîndumatī lavan nr̥patiputra paḍa sukha makālihan ratha[154.1]
 
  tiṅkah-tiṅkah i de nirâpraṅ inucap vinarahakən irê suputrikā
 mojar śrîndumatī vagus kita kakâpa haməṅan ikanaṅ vatək ratu
 rakryan yêki panahkv amuṅvakəna tan dadi viphala ləpasnya riṅ musuh
 saṅhārāstra vimohanākhya paṅalah pinakakajayaśatrun* i ṅhulun[154.2]
 
  nāhan liṅ nr̥paputra rakva tadanantara nr̥pati parəṅ sirâvuṅu
 mvaṅ mantrī saha bhr̥tya vāhana turaṅga varurutən aṅob ariṅguṅan
 eraṅ de ni kahīnakāyan ira tuccha kacuriṅan alah sirêṅ raṇa
 ry antuk saṅ prabhu tan kathākəna kunəṅ nr̥pasuta sira varṇanən muvah[154.3]
 
  sampun mintar adoh laku nr̥patiputra manəmu haraṇān ḍusun-ḍusun
 piṅgir-piṅgir ikaṅ hənū pakapasan pakalayaran apaṇṭa tan parok*
 evəh tan satinūtakən rupit ikāṅ aṅiva hana nəṅən paḍâgənət
 tan tuṅgal kasasar humuṅ silih uhuh* kapasah asahuran silih taña[154.4]
 
  duṅhus niṅ palapat kahundul aruhur kabuyutan alavas kinatvaṅan
 pañcârnik vinəlaṅ sakanya pinakolul* ika taviṅ ikā hibək parab
 vvaṅnyâkveh mapupul hanâṅiduṅakən ri gavay ira nareśvarātmaja
 lantuṅ mambv avaṅînasū nika ginanti saha caru sinaṅgaran hañar[154.5]
 
  ṅkānê sor talagâhəniṅ hana buyut-buyut ivak arəbut valaṅ tibā
 piṅgirnyênasaban paras havan ikā siniku-siku hinambalan vatu
 raṅrə̄ kayvan ikā lavan kəpuh agə̄ṅ jaha vijah asəkar lavan vinə̄ṅ
 akveh səñjaṅ ikâjajar hana kavadvan ana kalanaṅan dinudvakən[154.6]
 
  meh-meh rvaṅ puluhaṅ kuləm lavas irâṅhinəp* i huvus irâpraṅ iṅ hənū
 prāptêṅ thāni ḍusun kaḍatvan iṅ usāna paravaśa rinampak iṅ musuh
 piṅgir niṅ talagâvukir-vukir-anak patani nika manumpak aṅlənaṅ
 ṅkāna śrī naranāthaputra maṅənah kakavin ulih irâṅdadak-dadak[154.7]
 
     dinələ̄ ku jinarumanan* iṅgut iṅ halis i kāla nika vahu* mijil
 avuyuṅ miṅay anirirakən susup-susup ikâsana nəhər* ahidu
 irikâkv aməgati turidaṅku tan vani mulat muvah i mukha nikā
 sahajâṅhuripakən atukup-tukup ri pavahinku kadi kaluputan[155.1]
 
     təvəknya n inalap ni rena nika tan tahu katəmu gənəp tigaṅ tahun
 lipur turida ni ṅhulun mari rimaṅ sinapihan i lavasnya tan katon
 kathañcana kapaṅgih iṅ yaśa lavan panuluyan iriyâṅdadak lumuh
 pəpət-pəpət ikā ya ta n pinahaliṅsya* nika ri paṅavenya ri ṅhulun[156.1]
 
     nāhan vastu ni de nirâṅikət-ikət vinəkasakən irêrikaṅ yaśa
 prajñā śrîndumatī sirâmaca kapintiga tama tumurun sirâdulur
 pavvat niṅ para pora tan papəgatan tinəmu nira sumaṅgrahêṅ havan
 secchecchā hanan aṅhinəp sira hanan lumaku ri vijil iṅ niśākara[157.1]
 
  sampun rakva gənəp salek lavas irêṅ havan asukha-sukhan dudū gave
 lok niṅ mārga pasir vukir tinutakən lamakan ira macaṅkramâṅləṅəṅ
 ry Âyodhyānagarī katon hada-hadā ni dilah i gupuranya mās maṇik
 saṅ hyaṅ sūrya niśākarêṅ udayaparvata paḍa nira kevalâhaləp[157.2]
 
  vr̥tta śrī naranāthaputra katəkê nr̥pati Raghu lavan nareśvarī
 an sampun sira labdhakārya ri Vidarbhapura mamənaṅ iṅ svayambara
 mvaṅ ry âlah para nātha riṅ praṅ aharəp ruməbuta naranāthaputrikā
 harṣa śrī parameśvarī makamukha nrəpati təhər akon anuṅsuṅa[157.3]
 
  vvaṅ ri jro paḍa muṅgah iṅ paṅuṅaṅan ruməṅə-rəṅə hanan silih pəḍək
 agyā-gyān hana tan tulus sipat ikânahəlay apan alah girahyasən
 len taṅ strī malajəṅ vagəd-vagəd anaṅga susu nika sinaṇḍuṅ iṅ sakhī
 akveh mādəg adan tapih mirir inir nika nəhər akaluṅ-kaluṅ sabuk[157.4]
 
  strī ry Âyodhyapurī parəṅ mijil anuṅsuṅ ahayu kadi paṅjrah iṅ səkar
 ndan buddhinya kaḍaṅhanan raras i denya mulat inuparəṅgan iṅ guyu
 rūm niṅ strī ri Vidarbharājya kadi pāləman i hayu ni rūpa niṅ rakət
 aśrī denya mavâmbək abvat atərəh tumiru-tiru manah suputrikā[157.5]
 
  akveh rājasutā ry Ayodhyanagarī mada makapaṅayāya rūm nikā
 maṅgəh rūpa nira n panampikakənê nr̥pavaraduhitā n pinaṅkvakən
 maṅke n vruh ri haləp narendratanayā kavədi-vədi ni rūpa niṅ Ratih
 mrəm tan lə̄ṅ kadi vintaṅ iṅ vəṅi katon akucəm i kəñar iṅ niśākara[157.6]
 
  miṅgut piṇḍa nikaṅ kaḍatvan i səḍəṅ saṅ Aja təka lavan suputrikā
 āpan kādbhuta siṅ sapolah ira kābhinava ri halivat nirêṅ* ləbuh
 sakveh-kveh para taṇḍa sə̄h parəṅ anuṅsuṅ i sira paḍa harṣa garjita
 abyūṅan kumisik garantuṅ ira ramya kadi papagut iṅ ryak iṅ pasir[157.7]
 
  ṅhiṅ devînaləm iṅ mulat syapa ta taṇḍiṅa nira liṅ ikânulus dahat
 yadyan sevu purī pametana* mamarpatana hajəṅ ira ndatan hana
 strī sāmantasutā paḍâhyaṅ araras ndan arada kapalaṅ tiniṅhalan
 byakta śrîndumatī pakaprabhu nirêṅ śayana pisaniṅū katampika[157.8]
 
  nā liṅnya n paṅaləm katuhvan apa tan hana kadi sira ratnakanyakā
 āpan sarva-səkar sugandha makanāyaka pənəd i raras ni rūm nira
 lāvan madhya nira pramāṇa ri kəlab ni ləməs ikaṅ aśokapādapa
 śrī śrī niṅ mukha śuddha pūrṇa gumavaṅ tuhu-tuhu ratu niṅ niśākara[157.9]
 
  sampun śrī naranāthaputra kalavan nr̥pavaraduhitā marê daləm
 bhakty ânəmbah i jə̄ṅ narendra Raghu karva nr̥patimahiṣī sirâpupul
 buddhi śrī parameśvarī makamukha nrəpati sukha tumon anak nira
 prajñā* śāstravit iṅgitajña vani śakti lituhayu dumeh sirâsiha[157.10]
 
  śrī devîndumatī kinon marəka de nr̥pati Raghu kagə̄ṅan iṅ sukha
 lāvan śrī parameśvarī sira makon marəka nəhər aṅol sirâsəgəh
 pāman* penan avās marâṅgəh ira de saṅ ahayu paḍa sūryavaṅśaja
 vet niṅ harṣa lumuh sira n marahakən pakadaṅan ira riṅ nr̥pātmajā[157.11]
 
  səmbah śrī naranātha Bhoja ri narendra Raghu vinaca marma riṅ rasa
 an devîndumatī kaśuddhyana pakānak-anaka nira nitya kāsy-asih
 rājasvâdbhuta rājayogya maṇirāja pahula nira muṅgu riṅ ratha
 kesî səmbah ira pramāṇa guməlar hinaturakən irê nareśvara[157.12]
 
  buddhi śrī parameśvarī sukha lavan nr̥pati Raghu tumon anak nira
 an polih maṇik iṅ kaḍatvan i Vidarbha saphala sira rājakanyakā
 təkvan kapvanakan paḍâparək ikaṅ pakadaṅan avilət karaṅkəpan
 boṅgan rūpa nirâhañar-hañar amantu saparan ira tan kasah tumūt[157.13]
 
  buddhi śrîndumatī rəsəp makabapebv i* sira puji-puji n kināsihan
 byātītan salavas nira n təka paḍâsukha-sukhan adulur macaṅkrama
 mary onəṅ ri Vidarbharājya tuvi rāka nira sira marək manuṅgayap
 ry Âyodhyānagarī jugâṅinaki de ni sih ira ri nareśvarātmaja[157.14]
 
  sakveh niṅ makapuṇya rāga nira riṅ nr̥patisuta paḍâṅhiḍəp smara
 sampun rakva sinūkṣma riṅ pahula mās maṇi rajata suvastra kasturi
 aṅkən māsa silib-silib vvaṅ irikaṅ vəṅi pinaran irêṅ paḍaṅ vulan
 vāvaṅ mātra karəṅvan iṅ taṅis arūm vinisikan ira māsku cəp tuhan[157.15]
 
  mālih tan təka saprahāra ri huvus niṅ ulah aṅalih asriṅ iṅ tilam
 marmâṅdūmi karāsikan vruh i harəp-harəpan iṅ aharəp haləmbaṅən
 rakryan saṅ pinakādipūrva niṅ amūrva kataruṇan irêṅ pasaṅgaman
 kañcit mogha kapaṅgih aṅliga-ligā kinisapu nira sāhasâvuyuṅ[157.16]
 
     kakâja vinaliṅku tan vruha kitâṅlvaṅa turida ni rāga ni ṅhulun
 hanânak-anakanku ketaka miṅiṅ sahaja tan inakunta rakva ya
 putih siki kaduryaśaśruti vavaṅ katalu sagalakanta tak vədi
 manahku vani tan surud pva ya tat antu kita ya karaṇaṅku tan rara[158.1]
 
  aum* yayi saliṅta māsku n avuyuṅ sapaṅucapan i māsku lampunən
 ṅhulun yayi turuṅ vənaṅ maṅavayuh rumatakəna vilāpa ni ṅhulun
 ya hetu ni kakanta tan vənaṅ asih ləvu marika sih i ṅhulun yayi
 hələm ṅhulun atəmva māsku kalavan kita ratakəna hayva saṅśaya[158.2]
 
  paran tiki dumeh kitâṅucapa maṅkana dali-dalihanta keraṅan
 katon aṅavatāra denta tan asih pati-pati parihāra* tan padon
 tahâkv alara denta yan kadi kadaṅ haji para kulaputra kāsy-asih
 kita pva ta bakal ratu syapa ta tan kapanasana hatinya kinvakən[158.3]
 
  valiṅkv* asisinahva tan vənaṅa mithya kita ri rasa ni* pralāpita
 apan kita sinambhavâṅadəga ratv aṅalilirana kaprabhun haji
 ujarta kita tan paṅakva ləpihanta nəhər aśapathâṅdilat laṭi
 adalka kita tan panampa ri laraṅkv apuji-puji kita n tuhan-tuhan[158.4]
 
  tuhanku yayi ni ṅhulun vruh aku yan kita mujarakəna ṅ salah kəna
 tuhun palaku ni ṅhulun siha ni māsku tumutakəna buddhi ni ṅhulun
 rahasyan ibu polah i ṅvaṅ apa tan vuruṅa kahaturê nareśvara
 huvus kaka huvus nahan vuvus ira n vinuvusan akəcap miṅəl-miṅəl[158.5]
 
  taṅeh yan ucapən paganti saṅ amālihi prəman i narendraputrikā
 paḍəm pamanas iṅ smarānala ri buddhi nira siniram iṅ karāsikan
 nr̥pātmaja sirâmrih aṅlih aməkul-məkul aməkasi turvan iṅ tilam
 mulih sira bisâpi* sādhu kanin iṅ jaja kakuku kinampu-kampuhan*[158.6]
 
     jāti nikaṅ caritêṅgal aṅucap adavā n hiḍəpən ri hati
 śrī Raghu vr̥ddha sirâṅlvasi sukha ni pamukti nirêṅ nagara
 indriya tan vənaṅ iṅ viṣaya ri sira nir pakənanya kabeh
 kady asalin rasa tan parasa virasa salvir ikaṅ viṣaya[159.1]
 
  hetu nirâsrah i kaprabhun ira ri narāryasutêṅ pasabhān
 kādbhuta de niṅ aṅastvakən i sira samâhaləpêṅ nagara
 saṅ ratu nora parāṅmukha sahana nirâvədi sampun anūt
 śrī Raghu paṇḍita valkaladhara magave patapan riṅ alas[159.2]
 
  yāvat alas bhaya durgama paṅulilan iṅ mr̥ga siṅha baroṅ
 yan sinusuk patapan təkap ira paramarṣi sabhā vəkasan
 tonən ikaṅ vana śūnya tinaruka saṅ uttama niṅ karatun
 lvir suraloka təkânurun iṅ acala ramya katon ahaləp[159.3]
 
  saṅ hulu kəmbaṅ anak vəsi haji sira milv anadin viṣaya
 tan tuna riṅ paribhāṣa sira dahat aləp nira yan paṅucap
 āpan inuttama tuvy apatih atiśayâdbhuta* vīrya nira
 tan hana śeṣa niṅ ambək aruhur i huvus niṅ aḍampa vuluṅ[159.4]
 
  kveh nira saṅ bhavika prakaśita milu vikv anusup riṅ alas
 bhakti tuvin katəkan tuha masa niṅ avalkala nora hiner
 gīta lavan kakavin binisa pinakacaṇḍi nirêṅ* nagara
 māyvan akīrti palambaṅ amanis alaṅə̄ hibək iṅ patani[159.5]
 
  vuṅkuk aṅambəkakən kavi milu kavilaṅ kavi vikv alavas
 sabhya jitākṣara hāsyakaraṇa pinakādi ni kavruh ikā
 lumbu valuh hajujə̄ṅ* rasa ni manis i lambaṅ ikā rinasan
 ṅhiṅ rva tivas dumadak lagi vinaca-vacâṅrahatîṅ* amaca[159.6]
 
     vikv âpa ta* ṅaran ira saṅ tamuy pili-pilih viku nagara sira
 akveh marək i sira maliṅ-maliṅ rusi-rusit kinahatakən ira
 dondonan inucap ira ramya-ramya niṅ aṅəṇḍəki turuṅ inucap
 yapvan binuru sinulagah* luput liṅ ira sor saphala niṅ alayar*[160.1]
 
  heman vruh aṅaji sira tan palokika sadā marika viku haji
 prāyâpi lupa kadi lamur sināpa dumadak sira maləs ataña
 kastryan pva ta marək atəkən-təkən sira nəhər lumaku ginaməlan
 *de niṅ hyun ira pinakaśaṅkhapāṇya tumuhâpi pikun* api lupa[160.2]
 
     yeki palambaṅ ira mpu tapa tucapa ramya nikaṅ patapan
 vāṇḍira sampun agə̄ṅ pinakasabha-sabhā para śiṣya lanā
 campaka tañjuṅ aśoka pinatiga tinumpyatak iṅ harəpan
 bvat halu* piṅgir ikaṅ talaga ri harəp iṅ gupurâṅharəpi[161.1]
 
  sampun avās paripūrṇa sahana-hana niṅ vaṅunan hinəduk
 bapra lumaṅkuṅ ikaṅ patani jamur alaṅv aṅuṅaṅ pasisi
 tal tirisan pinakādi ni tuvu-tuvuhanya* huvus pinahat
 saṅ para śiṣya paḍâṅigəl aṅiduṅ i kāla nikaṅ tutuban[161.2]
 
  vet ni lavas naranātha lumaku viku muṅgv irikaṅ patapan
 mār kumətər sahana ny avayava ni śarīra nirâṅləvasi*
 rūkṣa samāpta ni təṅran ira paṅanumānan ira n* pəjaha
 kevalatattva ginəgvan ira pamariśuddha nira n ləpasa[161.3]
 
     sampun svargastha rājarṣi saṅ Aja vinarah mār gupe tvas nirâṅrəs
 dadyâṅganyâhaṅan tan sapira lara nira n kantuna śrī sudevī
 byakta pvâkālihan maṇḍyuṣa sira sahavan mantuk iṅ svargaloka
 tan pātma śrī narāryâja vinidhi pinəgat sih nirârāma-rena[162.1]
 
  eṅgal mary âlarâpan vihikan i purih iṅ janma riṅ martyaloka
 an tan sthitya ṅ śarīrânut i hala hayu niṅ karma tan sāh aṅinte
 śaivarṣy* akveh ḍatəṅ maṅgəsəṅi śava maharṣînutus śrī* narendra
 byātītan bhasmi rājarṣi inañut* i təṅah niṅ tasik śūnya ramya[162.2]
 
  sampun līlā* manah saṅ prabhu mari sivuhən kevalâṅgə̄ṅ kapūjān
 mānak tuṅgal prasiddha hyaṅ Atanu maśarīrâtəmah rājaputra
 anvam prajñā sirâpañji Daśaratha huvus kaprakāśêṅ triloka
 vahv âṅajy âhiḍəp vruh ri samaya ni rusit niṅ dhanurvedaśāstra[162.3]
 
     saṅ mambaṅ Kavidoṣa karva Jayavaspa sukha manəmu vīrya de haji
 sedəmpaty adulur marək silih asih tuməmu phala nikâmalar-malar
 sojar saṅ prabhu kevalôjar ika* siṅ savacana nika śabda saṅ prabhu
 vet niṅ sampun anəmvakən kahulunan satirun iṅ amalar tuhan-tuhan[163.1]
 
  ekacchattra narendra saṅ para ratu praṇata paḍa vineh anugraha
 icchā nora kasaṅśaya prakaśitêṅ tribhuvana sira digvidikjaya*
 dharma kṣatriyadharma pinrih inivə̄ nira pamahayu dharma saṅ viku
 mvaṅ tar kevəhan iṅ giṇâmayuṅi rāt sakala tuhu-tuhu Prajāpati[163.2]
 
  śrī devîndumatī lavan saṅ Aja tan bəsur aṭika-ṭikan sirâlavas
 śr̥ṅgārātmaka rāsikâṅdadi manuṣya sira pinakamaṅgalê daləm
 hyaṅ niṅ saṅgama pāvak iṅ paṅəsah iṅ śayana sakala janma niṅ rəṅih
 sih-sih jaṅga vəlas-harəp sah ira* saṅsaya lumuṅ avilət paḍâlaṅə̄[163.3]
 
     gərəh vruh i masanya ramya sinuluh dulur i raras i gandha niṅ səkar
 ya hetu nira lālanâməṅ-aməṅ iṅ taman aṅənəs akālihan kəmul*
 adoh kahiḍəpanya de ni pəluk iṅ havan i siluk ikaṅ latāgr̥ha
 hanâmbək ira mampirâpan asənət vulat ira muliṅânahā-nahā[164.1]
 
  Smarāśrama təkânurun savaṅ ikaṅ taman aparimitêṅ giṇâlaṅə̄
 həbun hana ri campakanya tumitis kadi ləṅa vaṅi rūmnya kāṅinan
 ləbūnya saḍək iṅ puḍak kahudanan* mrik avaṅi kumukus turuṅ paḍət*
 tinumpyatak arurva-rurvan iṅ aśoka sinalisir i layvan iṅ vuṅū[164.2]
 
  ikaṅ talaga mesi pahyas iṅ acaṅkrama mahas-ahasâṅañut laṅə̄
 susup-susup aśoka kombak i təpinya kasarakat arok lavan vərəh
 sare ni kalakānya sə̄h salaga niṅ mənur anuru-nurū sakêṅ gəluṅ
 kasaṅlad i pasir-pasirnya śava niṅ puḍak anak-anakan hibək parab[164.3]
 
  narendramahiṣī lavan saṅ Aja madyus akaramas aśokapādapa
 paḍêñjuh akase vərəh harəp iṅ endah araras avəḍak-vəḍak lumut
 silih susu-susū təka ṅ* ryak adulur maṅupuk*-upuk anavva-navvani
 hilaṅ haləp ikaṅ saroja təkap iṅ mukha kadi śaśivimba riṅ bañu[164.4]
 
  ri sampun ira məntas ahyas asalin jayaphala kadi raṇḍi kābunan
 rah iṅ ripukulâlah iṅ samara tattva nika sinuji niṅ surāṅganā
 paḍâyugala rūmnya jāti kadi kasturi vaṅi nika tan gave-gave*
 amānuṣa haləpnya mūlya sakaḍatvan ulih iṅ amarājayêṅ musuh[164.5]
 
  muvah sira mahas marêṅ upavanānta ri paraṅan arəs gunuṅ-gunuṅ
 mahantən aṅuṅaṅ kaḍatvan alaṅə̄ dunuṅan ira sinuṅsuṅ iṅ gərəh
 *səlā ni paṅ i cāmaranya havan iṅ kukus asəmu valantagâṅadəg
 ləṅəṅ vatu karaṅnya manda tan avās kadi Gaṇapati kāmukan səkar[164.6]
 
  diṅaryan asalah ri kāsih ira tan paṅisapu pinarək pijər maṅə̄
 palambaṅ inikət nirê hati rasanya pinakapamavan putək hati
 linambaṅakən iṅ vilah pupugan esi kakavin alavas huvus ləbur
 linolya* rinasan manisnya viniveka vinaca-vaca de nareśvarī[164.7]
 
     rakryan riṅ ləpihan taṅisku k aṅaraṅ vaca ləburən i luhta yan tama
 rəsku n kavruhana n silih kirim ujar tinəkakən i huvusta medəman
 maṅke n prāpta muvah suvalta sipi viṣṭi nika katəṅərâmabak puḍak
 yadyastun ṅvaṅ apaṅgihâvaka palambaṅ ibu kadi vuruṅ hana ṅ bhaya[165.1]
 
  rakryan yan priya rakryan aṅluruga māsku tumuta kita muṅgva riṅ ratha
 tan vismr̥tya kitêṅ təgal pacaru luh yat atutur i kasiṅhan i ṅhulun
 pañjiṅkv iṅ kakavin taṅis-taṅisananta ri hati yak araryan iṅ yaśa
 lambaṅkv îbu vunin rasanya hiḍəpən* ṅhulun aṅisapu maṅruvat prəman[165.2]
 
     nahan rasa nikaṅ palambaṅ alabuh saṅ ahayu sira mogha kasrəpan
 prapañca hiḍəpan sirê carita niṅ kakavin inayu rāgavādaka
 sumaṅśaya ri buddhi saṅ prabhu makolah iṅ ulah ika hetu niṅ vival
 miṅe musapi luh nirâṅisək-isək tinañan api kapəñcir* iṅ kuku[166.1]
 
  prahāsana narendra rakva vihikan ri karaṇa ni vuyuṅ nareśvarī
 sumatya* ri laṅə̄ nira n paṅikəta ry avak ira nəhər aṅdilat pupur
 amaṅkvakən ameri luh tuhu-tuhu n kavi siṅ ulah ira n təkâmanis
 raras-raras i kapriyambadan irâṅhari-hari saha luh mavor taṅis[166.2]
 
  yayī mapa panəmvanaṅkva kadi māsku hayu saphala rājaputrikā
 yadin susupanêṅ sahasranagara tribhuvana kapana n* kapaṅgiha
 hyaṅ iṅ kusuma sūkṣma tan vənaṅ aṅiṇḍarat avədi tumon kitêṅ taman
 tulis kanaka tan kəḍap kadi kapūhan aṅaraṅ alara n sinorakən[166.3]
 
  təvək niṅ akurən lavan kita kakanta karakətan amaṅkvakən laṅə̄
 hirəṅ siṅ ulah iṅ karas kapana yan paṅalapana rarasta riṅ prəman
 lulutkv i jarijinta riṅ kapana yan kavaśa taruhən* iṅ tanah garuṅ*
 səkar pisaniṅūn panampikakəna n hana kita ri kisapvan i ṅhulun[166.4]
 
  ṅhulun ratu nirartha* kady usaṅ amak ri papaḍa nika sūryavaṅśaja
 sih iṅ hyaṅ aṅiriṅ ri sihta riṅ anāśraya pinupu ri layvan iṅ puḍak
 manahta kapalaṅ tuhun siha ni māsku pamuhun i kakanta tiṅhali
 unəṅku ri raras-rarasta yayi saṅva niṅ ajar-ajarêṅ vanāśrama[166.5]
 
  ujar saṅ Aja mātra marma rinasan tuna-tuna maməlas-məlas-harəp
 nimitta ni manah narendramahiṣī vədi kaluputanê* nareśvara
 hilaṅ taṅis irâtəmah gərəh arūm luh ira suməmu riṅ hudan mulih
 aminta səpah esi de nira mulat kadi mavarah i hənti niṅ lara[166.6]
 
     lipur suṅsut saṅ lvir śaśadhara lumiṅsir karərəban
 parəṅ mantuk hinrət ni pakusikan iṅ cāmara mure
 i siṅgroṅ-siṅgroṅ niṅ* vatu havan irâlok trəbis arəs
 silih tuntun ṅkānêṅ juraṅ arupit avvat vvad aləyə̄[167.1]
 
  guhā lambuṅ tistis kaləṅəṅan ikâvarṇa siluman
 asəp ri jro lāvan sarasija pamūjā mrik avaṅi
 kukus lagy amrəg tavvan alivəran iṅ ketaka məkar
 bañunyânūt rəṅkā ni mukha nika sumyuk manutupi[167.2]
 
  sudevī līlâpiṇḍa vayaṅ adəgan muṅgu ri daləm
 manah saṅ svāmi prīti* maṅudaṅ-udaṅ santən arupit
 anāntvâṅlīlâñumbana kinəliran vve kadi jamaṅ
 kiduṅ lālityârūm havan ira mulih ramya tumurun[167.3]
 
  huvus prāptêṅ kalpadruma pinarigîṅ ratna kinaraṅ
 turuṅ mampəh sub niṅ hariṅət aṅəbun tūsnya ri jaja
 aganty aṅdəmvan*-dəmvani mukha tan imbā silih usap
 gəluṅ mury âtə̄b lāgi pinəpəkakən mvaṅ karatala[167.4]
 
     an kāmīrasa saṅgamênulahakən narapati kalavan nareśvarī
 vvantən parvata riṅ pasir təpi kidul hinəmukan* i kukus niṅ ampuhan
 riṅ Gokarṇa ṅaranya ramya kahujuṅ* saray i suku nikâməgat harus
 ṅkā n* līlâməṅ-aməṅ bhaṭāra mihat iṅ timi vijah aṅalūṅ* hanêṅ tasik[168.1]
 
  kāla dyah Hariṇī śināpa ri pamighna nika tapa madadya mānuṣa
 mogâsih vəkasan dvijarṣi Tr̥ṇavindu ri panaṅis ikâmaṅun vəlas
 ndan rakvânta ni* śāpa saṅ rəṣi səkar sumanasa havananya mantuka
 ndah yêkī ginave bhaṭāra Paramārtha karaṇa nika don ikêṅ jagat[168.2]
 
  saṅ saptarṣi sulakṣaṇâhaləp aseva satata sira śuśruṣâguru
 ndān aṅhiṅ rəṣi Nāradâṅgupit inuttama tuvi kavi gīta susvara
 vinvītan lalitâmanis tinəṅahan* raras inapi tinuṅtuṅan laṅə̄
 kālap citta bhaṭāra mūrchita saśoka hati nira kaləsvan aṅrəṅə̄[168.3]
 
  lvir strī-stry arja kavîṅgitajña para gīta pavulatan i piṇḍa niṅ gupit
 ṅkānê tuṅgul ikā səkar sumanasênikət asəmu sadak hanêṅ gəluṅ
 kady ânumpiṅakən tanah ri səḍəṅ iṅ tabəh inənah i tambaṅ iṅ valuh
 mvaṅ kady âsidəhâṅrəṅih-rəṅih* i pəs* ni ləṅən ika lanā katiṇḍihan[168.4]
 
  sr̥ṣṭi hyaṅ Madanâtikaṅ sumanasa mrik inalap iṅ aṅin huvus ləvas
 kāry âśâlara piṇḍa niṅ gupit arūm savaṅ anaṅis inambilan səkar
 akveh ṣaṭpada maṅrubuṅ milu katūt humuṅ alivəran iṅ nabhastala
 saṅ hyaṅ lek alaṅə̄ lumə̄ṅ səmu nikaṅ sumanasa ḍumavuh sakêṅ tavaṅ[168.5]
 
  harṣa śrîndumatī mulat ri səkar iṅ sumanasa kadi tan pamatyana *
 āpan de ni laṅə̄nya kāṅinan amet ri sira katəmu riṅ pasaṅgaman
 ndātan vruh sira yan sinādhya ya ta hetu nira kahənəṅan pijər maṅə̄
 ndah yêkī karaṇanya śīghra tumibā ri jaja nira kasuṅsaṅ iṅ susu[168.6]
 
  ndātan vyartha ḍavuhnya māti sira denya tuhu vəkas i śāpa saṅ rəṣi
 mrəm tan sāra tibê kisapvan i vulat saṅ Aja milu tibā sirâpupul
 kālih māti sirêṅ tilam tuhun udhāni saṅ Aja vəkasan sirâṅlilir
 akrak taṅ sakaḍatvan aṅgyat adadak taṅis ika ri pəjah nareśvarī[168.7]
 
  gə̄ṅ niṅ duhkha kabhukti de saṅ Aja tan papaḍa vəkas i tībra niṅ lara
 kāla śrîndumatînalap ni səkar iṅ sumanasa mulih iṅ surālaya
 kāry aṅhol śava koṅ* pinakpak inamər tinañan ira təhər pinaṅkvakən
 rəñcəm tvas nira hetu niṅ luh aṅasapta kalara-lara de nirânaṅis[168.8]
 
  rakryan saṅ lumah iṅ kisapvan ahurip karika kita məne n malih yayi
 hayvântənkv asuve* pəjah yayi tutur-tutur ibu paṅucap kitê ṅhulun
 heman* māsku śavanta tiṅgalakənanta səḍəṅ ahayu kāsih i ṅhulun
 maṅkin rūkṣa tuhanku tan patuluṅan dudut aku ta* dulur-dulur pəjah[168.9]
 
  *prāṇaṅkv Indumatīṅku māsku pavuṅu ndak amalaku sərəh lavan pucaṅ
 aṅgy-aṅgī saha pastikêbu palakuṅkva muvah i kita hayva tâsuve
 agyâveha səpah sakê vaja kakanta yayi ri kita māsku paṅlilir*
 sih-sihkv î kita tan pahīṅan ibu sugyan asəbəla hatinta yan pəjah[168.10]
 
  maṅke n* tan pakakāraṇa ṅ lara patinta pəjah i taṅan i ṅhulun kita
 t asy-âsih pavarah ri doṣa ni kakanta karaṇa niṅ atiṅgal i ṅhulun
 paṅher māsku valuy muvah ri śava rakryan apa haməṅanaṅkv inaryakən
 suṅsuṅ vāhu ḍatəṅ kisapvakən anakta si Daśaratha māsku həmbanən[168.11]
 
  karvânakta karîṅ kaḍatvan aku denta yayi kadi linad tvas i ṅhulun
 sambatnya n patañê nimitta ni patinta kavəlas-arəp aṅgaməl taṅan
 yâṅde syuh ni hatiṅku mār kapənətan* humənəṅ apəga tan* vənaṅ mulat
 aṅhiṅ luhku lavan taṅisku sahur i ṅhulun ibu ri kədə̄ nikâtaña[168.12]
 
  yêkī sambat irânaṅis kasih-arəp kaluputan i pəjah nareśvarī
 maṅgā matya matêṅ aṅə̄lakəna duhkha paməkas ira saṅ huvus pəjah
 maṅke n tiṅhal amaspadākən irikaṅ kusuma kasəlaṅan taṅis nira
 de niṅ krodha lavan putək hati mijil paṅuman-uman irêrikaṅ səkar[168.13]
 
  ai koṅ kəmbaṅ apaṅkva ko kuṭila kevala ḍumavuh amatya-matyani
 denya n tan rujitəṅkva ko pəjahi tâku saha bala sarājya həntyakən
 maṅke ko tumibê jajaṅku ri hatiṅkv apa karaṇamu tan pamatyani
 sākṣāt ko viṣapuṣpa dadyan i manah niṅ aṅupət agave prahelika[168.14]
 
  lāvan deṅkv anahā-nahā ri dadimu n* kusuma təmahan iṅ varāpsarī
 saṅkêṅ svarga təkânurun harəp anivya ratu huvus akīrti riṅ jagat
 ndātan harṣa n amarva hetumu n amatyani ri kasi-kasihku putrikā
 riṅ śūnya n valuyâpsarī marəka tan sah anilihana saṅ huvus pəjah[168.15]
 
  nā de śrī naranātha mojar irikaṅ sumanasa səkar iṅ kadevatan
 sakveh saṅ rəṣi śaiva sogata kaparcaya haji marək aṅlavad-lavad
 mvaṅ ḍaṅ hyaṅ karuhun purohita nareśvara paḍa humatur marê daləm
 nirvighna ṅ ruməṅə̄ pavitra ni taṅis-taṅis ira paḍa vr̥ddhapaṇḍita[168.16]
 
     səḍəṅ tinaṅisan narendramahiṣī lumay avənəs apan huvus pəjah
 taṅis nr̥pati rakva mātra rinəṅə̄ nira tuna maməlas-məlas-harəp
 nimitta nira n aṅlilir tutur irâmuhara vəlas irê nareśvara*
 aṅiṅkin atalaṅkup amvit i nareśvara pəjaha nəhər maṅañjali[169.1]
 
  prabhuṅku huniṅan taṅisku rasa mamvita pəjaha ri jə̄ṅ nareśvara
 hilaṅ manə-manəhta tan təmu kabhaktin ika* pahalavə̄ kita prabhu
 patikta kavəlas-harəp syapa vidhin haji tumuta rumakṣa riṅ* hənu
 ahā haji valiṅku ramya parəṅâku pəjaha kalavan kita prabhu[169.2]
 
  narendra varahən ṅhulun ri paran iṅ mati tuduhakənanta riṅ hənū
 ndya taṅ hiḍəpən i ṅhulun karaṇa niṅ maluya silih asih lavan kita
 apan kasi-kasihta ratnavanitā juga təmahana ni ṅhulun pəjah
 sahasraśatajanma janma ni patikta huluna pakənaṅkva de haji[169.3]
 
      tr̥ṣṇāṅkv i nāthaṅku mapôlahaṅkva
 hilī ni luhtâkilayū hiḍəpku
 aṅrəs hatiṅku n ruməṅə̄ taṅista
 ay ay ṅhulun matya tuluṅ laraṅku[170.1]
 
  svāmiṅku nāthaṅku vəkasku maṅke
 marək* ri paṅkvanta cinumbananta
 amvīta mūrâku sakê jajanta
 lalun patiṅku n lumah iṅ kisapvan[170.2]
 
  yadyan kitâṅjanma muvah dəlāha
 təṅahku tan sāha sakê ləṅənta
 harṣanta rokən kalavan lulutku
 iruṅta sotpattya lavan pipiṅku[170.3]
 
  nāhan taṅis śrī naranāthapatnī
 rasâməlas-harṣa təkap nirâmvit
 sampun sirâṅañjali satyabhakti
 pəjah sirâgəgvan i jə̄ṅ narendra[170.4]
 
  nitya prakampâmbət i madhya niṅ strī
 prabhāva saṅ satya matî* kisapvan
 truh-truh luh iṅ śoka hañar tinambaṅ
 kətug kətīg* iṅ vahu-vahv apaṅgih[170.5]
 
  bhakty âtuhan dyah Jayaluh tumuṅkul
 mulat kapūhan ri pəjah sudevī
 tan sambhavā matya sirâpan anvam
 hiḍəpnya ri tvasnya nəhər masambat[170.6]
 
  āḍā tuhankv Indumatīṅku māsku
 ṅhulun tuhan pun Jayaluh kasihta
 yêki n humaṇḍəm ri padadvayanta
 asiṅ sapatyanta tumūta bela[170.7]
 
  līlā tuhan pun Kavidoṣa vinvit
 maveh tumūtêka pəjahta māsku
 āpan katon milva nipun dəlāha
 namaś Śivāya n pəjaha prabhunta[170.8]
 
  patrəm pabelan vulatîbu yêki
 umigrahâtmā ni manəhta maṅke
 nāhan vuvusnya trus avaknya* mūrcha
 pəjah tumūt satya ri jə̄ṅ sudevī[170.9]
 
  vahv aṅlilir śrī naranātha meṅət
 apan katuhvan lara niṅ kapatyan
 keṅər mukha śrîndumatī kaləṅgak
 huvus katon līna yayan tinaṅhi[170.10]
 
  induṅ pavuṅv îbu lihat kakanta
 ikaṅ turū hayva ginə̄ṅta māsku
 āḍā pəjah kapva tuhanku maṅke
 dumeh si tan paṅlilir an tinaṅhi[170.11]
 
  atyanta sihtêry aku tan pahīṅan
 ujarta matyê kapatiṅku liṅta
 maṅke kitâniṅgalakən huripku
 valiṅku tuhv âsiha mithya māsku[170.12]
 
  ṅhiṅ māsku mārgaṅku sukhêṅ kaḍatvan
 huripku tuṅgal kalavan huripta
 luṅhā pva jīvanta sakê śavanta
 hilaṅ pva jīvaṅku sakê hatiṅku[170.13]
 
  nāhan śava dyah Jayavaspa māsku
 tumūt avās bela təlas mapatrəm
 svāminya* lāvan tanayanya kāri
 laranya tuṅgal kalavan laraṅku[170.14]
 
  nā de narendrâṅucap asrət ahrək
 mavor taṅis luh nira maṅkin adrəs
 ndan soca devîndumatî tibānya
 paḍânaṅis rūpa nira n paḍâṅluh[170.15]
 
  sampun śava śrîndumatī pinuṇḍut
 *sakê kisapvan saṅ Ajâlupâvak
 mūrchā pəjah sakṣaṇa śīghra meṅət
 tuhun sira glāna masū masambat[170.16]
 
  induṅku māskv Indumatīṅku paṅher
 ah ah yayi ndī parananta maṅko
 āḍâlalis tan panahā laraṅku
 tuhanku tolih kavəlas-harəpku[170.17]
 
  nāhan taṅis saṅ prabhu mār rasanya*
 tamuy nira prāpta maharṣi vr̥ddha
 ndan rakva saṅkêṅ bhagavān Vasiṣṭha
 narendra masvāgata sārjavâtvaṅ[170.18]
 
  kṣāntabya rānak mapa don maharṣi
 ḍatəṅ səḍəṅ niṅ lara tan patambān
 saṅ paṇḍitâtah karaṇanya marya
 prasiddha śuddhāmr̥ta saṅ munīndra[170.19]
 
     kṣama yogya de saṅ ahulun mataña
 ri ḍatəṅ bhujaṅga haji riṅ nagara
 bhagavān Vasiṣṭha maṅutus marəka
 tuməkākənôcapan irê nr̥pati[171.1]
 
  haji rakva hayva kalaran dahatən
 purih iṅ dadi n dadi kalotakəna
 lara duhkha mogha tumuvuh riṅ avak
 ya tikā prihən saṅ ahulun paḍəmən[171.2]
 
  suraputrikā kəta saṅ Indumatī
 subhagêṅ triloka maṅaran Hariṇī
 śuci rakva janma nira śuddhy anulus
 sira devatī niṅ araras pinuji[171.3]
 
  ri səḍəṅ dvijarṣi Tr̥ṇavindv atapa
 hana saṅśayê hyaṅ Amarendra mulat
 i mahāprabhāva nira riṅ patapan
 tinahā nirâṅadəha kendran ira[171.4]
 
  irikā ta rakva sira saṅ Hariṇī
 katuduh mamighnana tapâṅənəsa
 i ḍataṅ nirêṅ patapan epv aputək
 bhagavān sirâsəgə-səgəh ya masih[171.5]
 
  suraputrikâṅucapakən hyun ira
 marək iṅ dvijarṣi səḍəṅ iṅ majapa
 amahayva kəmbaṅ ira tan kasaha
 atəhər manaṅhuluha riṅ śayana[171.6]
 
     mavuyuṅ dvijarṣi vəkasan rumasa-rasani de nirâṅucap
 tumuluy śināpa nira tan valuya muvah i jə̄ṅ Surādhipa
 jənəkêṅ manuṣyapada kevala matəmaha janma mānuṣa
 ujar iṅ viśeṣapuruṣa pratiniyata tətəpnya tan vuruṅ[172.1]
 
  i ḍavuh ni śāpa bhagavān sira kapəgan ikêpu keraṅan
 anaṅis nəhər marək aminta tinurunan anugrahâṅədə̄
 bhagavān mulat ri kavəlas-harəp ira vəkasan sirâvəlas
 ikaṅ antaśāpa səkar iṅ sumanasa paṅanugrahêrika[172.2]
 
     irikā n pəjah ta sira riṅ patapan
 tumuluy prakāśa dadi rājasutā
 i Vidarbha martyapada rājya nira
 Krathakeśikendra makavīja sira[173.1]
 
  pira taṅ tahun lavas irêṅ nagara
 mətu devatī nira n arūm rumara
 səḍəṅ iṅ svayəmbara kinārya nira
 naranātha kahyun ira nora muvah[173.2]
 
  matutur sirê səḍəṅ ira n panivi
 i narendra riṅ surapada n patəmu
 dumadak pva saṅ prabhu hilaṅ rumuhun
 *dadi rājaputra sira rājasutā*[173.3]
 
  akurən muvah sukha təkêṅ karatun
 təka ṅ antaśāpa maṅutus muliha
 maluyê svajāti nira devasutā
 tumibā ṅ səkar sumanasâməjahi*[173.4]
 
  kaliṅanya saṅ prabhu hade kalarā-
 kəna saṅ pəjah mulih iṅ Indrapada
 apa tan vuruṅ haji matəmva muvah
 kalavan sirêṅ amaraloka hələm[173.5]
 
  nya vuvus maharṣy apitutur i* haji
 ahəbaṅ-həbaṅ lara nirâtəlasan
 umulih maharṣi tumuluy kalaran
 pitutur nirê saṅ Aja rakva* tumūt[173.6]
 
      sampun śava śrîndumatī bhinasmi
 murub siluṅluṅ nira ratnacetya
 maṅkin prapañca nrəpati vyamoha
 vvaluṅ tahun kāla nira n katiṅgal[174.1]
 
      irikā ta saṅ Daśarathâṅadəg anilihi kaprabhun haji
 buddhi saṅ Aja sukha harṣa mulat
 i kasiṅha-siṅhan ira digjayêṅ jagat[175.1]
 
  tadanantarêrika ta buddhi saṅ Aja sivuhən sirâlara
 monəṅ i hayu saṅ aniṅgalakən
 mulih iṅ surālaya maluy surāpsarī[175.2]
 
     hana tīrtha nirmala vəkas niṅ anindyaśuci
 i patəmvan iṅ Suranadī kalavan Sarayū
 naranātha karva Kavidoṣa pəjah lumabuh
 mulih iṅ surālayapadântya* pinaṅgih ira[176.1]
 
  Jayaluh dadi hyaṅ aṅaraṅ rumuhun katəmu*
 tumuluy kataṅgamaṅ anəmbah i jə̄ṅ saṅ Aja
 anaṅis nəhər mulat i saṅ Kavidoṣa marək
 umucap lavasnya mapasah mataṅis-taṅisan[176.2]
 
  parameśvarī haji sirâṅdadi devasutā
 surarājya* Nandanavanākhya katəmvan ira
 pinəkul pinaṅkvakən aveh pipi vet niṅ unəṅ
 asalin śarīra paḍa mārdava rūpa nira[176.3]
 
  saṅ apiṇḍa puṣpa tamuyan bhramarâṅarəki
 kamatəṅgəṅən sira mulat ri papaṅgih ira
 kadi tan patəmva muvah iṅ* paḍa sūkṣma pəjah
 madulur taṅis vara-varah nira marma dahat[176.4]
 
     saṅ sākṣāt hurip i* ṅhulun kavəkas iṅ nagara ri səḍəṅ i ṅhulun pəjah
 duhkhantê ruhun i ṅhulun mulih iṅ Indrapada karaṇa niṅ lanânaṅis
 maṅke n prāpta paran təmunta* kaka de ni kavəlas-arəp i ṅhulun maṅə̄
 aṅhiṅ luhku panuṅsuṅaṅkva tarimanta kaka vijil i rāga ni ṅhulun[177.1]
 
  induṅ tan sipi kapva gə̄ṅ i lara niṅ huvus atəmu rinuddha niṅ Vidhi
 saṅsāraṅkv aṅajap tavaṅ karaṇa niṅ ḍatəṅ i kita katalyan iṅ hayu
 ndan maṅke n təka śūnyahasta yayi kevala ḍatəṅ aṅisapv aṅolakən
 aṅhiṅ kūṅ ulih i ṅhulun saha taṅiskv asəkəl i hati māsku sanmatan[177.2]
 
  tonton ku n rumuhun pəjah karika hetu niṅ anəmu larônəṅ antya ya
 tontonən taṅan i ṅhulun ri kita yan panipati nəhər aṅdələ̄ mata
 mvaṅ tan kram vaja ni ṅhulun kadi humer kita masuṅa səpah sakê vaja
 milv âkuṅ təṅah i ṅhulun kaka paṅavruhana lagi kaluṅsuran tapih[177.3]
 
  hāh svāmiṅkv alavas dahat kita tan antuk iṅ amarapadâparan* hiner
 mūrchâprih ṅvaṅ aṅantyakən ri ḍatəṅanta tumutura ri līna ni ṅhulun
 tr̥ṣṇantê sukha niṅ hanêṅ kabinihajyan amuhara lalista ri ṅhulun
 deṅkv ânarka ri tan təkanta tumuluy pilih aharəp* i patya ni ṅhulun[177.4]
 
  aṅkən rātri ri tambvaṅ iṅ vulan avā ṅhulun aṅaraṅ anaṅhulun puḍak
 de ny ûnəṅkv i kitâṅutus taḍahasih tuməkakəna taṅisku riṅ kuləm
 kālaṅkyaṅ jarumankva* riṅ masa kapat ḍatəṅa ri kita kāla niṅ rəməṅ
 her-herən ri təkanta kevala kitâtiśaya kadi hinundaṅ iṅ patər[177.5]
 
  lvah* luh vādhaka ni ṅhulun drəs i hilī nika kadi minahâməgat havan
 vvat goṅgaṅnya gaḍuṅ mure səkar ika mrik avaṅi sinaluṇḍiṅ iṅ puḍak
 luṅgah niṅ katirah lumuṅ pinakagəgvan i təka niṅ aṅin kadînayun
 aṅlaṅvākən ululnya puṣpa vinaṅun hinəduk i həlar iṅ madhubrata[177.6]
 
  ṅkâku n ton kakavinta riṅ vəla-vəlah paḍa-paḍa tinatā limaṅ viji
 vvantən ṣaṭpada kanyakânaṅis i saṇḍiṅ ika karaṇa ni ṅhulun mulat
 harṣaṅkv ânuculî talinya tumuluy kinisapu hiniḍəp-hiḍəp kita
 tan pātmâkv amacânaṅis katitisan luh araras ikaṅ akṣarâmanis[177.7]
 
     saṅ apiṇḍa* madhubrata taruṇa manəhta savaṅ salaga
 vinaraṅ-varaṅ iṅ masa kapat alaṅə̄ kararas-rarasan
 irikā ta tuvuhkv asana vavaṅ alum kita kāry anaṅis
 maluyā sahanêṅ katiga kaka maran ṅvaṅ atəmva muvah[178.1]
 
  kaka yan kita lūha niṅ amaca vilāpa suval piniṅit
 təmahaṅkva taṅisnya vinuni sinamar-samar iṅ kakavin
 yan adadyana ketaka kita təmahaṅkva tulisnya ṭikā
 kaka de ni laraṅkva pinasahakən iṅ Vidhi niṣkaraṇa[178.2]
 
     vruh kv î tan vənaṅanta dhāraka kumə̄lakəna* lulut unəṅta ri ṅhulun
 vvat niṅ lvah luh ariṅguṅan havana saṅ prabhu tumutur i līna ni ṅhulun
 tiṅhaltê lara ni ṅhulun vinaṅun akṣara rasa kakavin* pralāpita
 byaktâdadyana luh tuturta ri hatinta yak amaca ri lambaṅ i ṅhulun[179.1]
 
  saṅ kārî nagari ndi sihta vinaliṅku tumuta saparanku tan saha
 ry antuk ni ṅhulun iṅ surālaya təvək niṅ anaṅis apasah lavan kita
 kālanta n* panulis karas mvaṅ aṅikir tanah i kuku ya konəṅ i ṅhulun
 kāpan svāmi muvah ṅhulun varahananta kakavin anəhər pinaṅkvakən[179.2]
 
  lāvan pājara ni ṅhulun hana gaḍuṅ lumuṅ avarah i tiṅkah iṅ hənū
 makveh luṅnya hanan paṅulvan aṅalor hana lumuṅ aṅidul ya tan tutən
 vvantən luṅgah ikâṅavetan amənər səkar ika kadi kəmbaṅ iṅ laṅit
 aṅhiṅ tūtakənanta riṅ gagana Nandanavana tinujunya nora len[179.3]
 
     yayi rasa ni palambaṅtêki mār ṅhulun amaca
 muvah inənahakənku ry uṅgvanyâlavas alaṅə̄
 lumaku-laku tumolih rākantêbu karakətan
 pavarah ika tinūtkv induṅ maṅke* n təka ri kita[180.1]
 
  tarima yayi paṅolkv î rakryan kuṅkv amarəpəhi
 syapa parana ni rāgaṅku n harṣaṅku katulaka
 hənəṅakəna taṅankv âmet-met mogha kajənəkan
 sapamalaku niṅ onəṅ rakryan hayva pinihəran[180.2]
 
     rakryan hayva kitâṅhəmū guyu nəhər miṅay amiru-mirū tapih lukar
 rəñcəm tvasku mulat raras paran ikā ṅaran ika ləṅəṅ aṅligā təṅah
 ndan mogârəṅu tan tulus vaśa kita n paṅutu taṅan inambilan tapih
 māskv akras karikā manis-manis i denta lumiriṅ anamar* linurvakən[181.1]
 
     nāhan paṅucap-ucap irêṅ taman sinəlaṅan prəman uvat iṅ akuṅ
 sasvarga paḍa sukha tumon i ramya ni papaṅgih ira silih asih
 ṅūnî səḍəṅ ira ratu cakravarti sukha niṅ ratu tinəmu nira
 maṅke n sukha riṅ amaraloka maṅdaśaguṇê sukha nira mava* rāt[182.1]
 
  riṅ Nandanavana sira karva raśmi niṅ asaṅgama hinarəp ira
 riṅ pūrṇama mijil amaḍaṅ vulan sira marêṅ taman aṭika-ṭikan
 riṅ svapna tuvi sira yayâmanəh-manəhi rāga nira tan avanəh
 kiṅkiṅ ni hati nira miniśra kāraṇa ni tuṅgal i turida nira[182.2]
 
  riṅ Nandanavana vəkas iṅ kathā Sumanasāntaka riṅ aji Raghu
 pinrākr̥ta rasa kakavin tinīrthakən i jə̄ṅ nr̥pati rasa laṅə̄ 
 sih kāraṇa nira n anumāna mājara rikaṅ paṅikət amanisa
 śuddhāmr̥ta varah ira hetu niṅ kadi gaḍuṅ lumuṅ anəmu kapat[182.3]
 
     sampun kekətan iṅ kathā Sumanasāntaka vinaṅun ahəmbanan laṅə̄
 kāla śrîndumatī lavan saṅ Aja mantuk iṅ amarapadâkurən muvah
 yêki tambay ira mpu Monaguṇa milv aṅikət-ikət amarṇana ṅ kathā
 ṅhiṅ śrī Varṣajaya prasiddha guru niṅ guru-laghu sira hantusâmuruk[183.1]
 
  dīrghāyuṣya janapriyā saṅ amacâmahiḍəpakəna saṅ harəp vruha
 nirvighnâstu saṅ aṅrəṅə̄ sakaharəp nira katəkana mogha sanmatan
 salvir saṅ makapustaka ṅ Sumanasāntaka kasihana de nareśvara
 siddhi mpuṅkv i garuṅ tirun saṅ anulis katəkana sasinādhya saṅ viku[183.2]
 
   