The . Witnesses:

Current Version: draft, 2024-10-20Z
Still in progress – do not quote without permission.

    saṅ hyaṅ vāgīśvararīndaḥ lihati satatabhaktiṅkvi jə̄ṅ dhātr̥devī |
 pinriḥ riṅ citta muṅgviṅ sarasija ri daləmtvas lanenastavaṅku ||
 nityāvehaṅ varānugraha kaluputa riṅ duḥka saṅsāra vighna |
 lāvantāstu vruheṅ śāstra sakalaguṇaniṅ janma tapvanhanevəḥ ||[.1]
 
  nāhandonkvājapāṅarccana ri sira kədə̄ mrākr̥tāṅ candaśāstra |
 maṅke tiṅkahnya pintonakəna gumavayaṅ vr̥ddhyaniṅ vālabuddhi ||
 saṅkyāniṅ varṇna muṅgviṅ sapada ta ṅinaran canda liṅ saṅ kavīndra |
 patsaṅkyānyaṅ pada byakta dadi sakakavin monumuṅgviṅ palāmbaṅ ||[.2]
 
  tuṅgalsaṅkyaniṅakṣare sapada huktāranya tapvankalen |
 yan rvātyukta ṅaranya yantiga tikaṅ varṇnāṅaranmadhyama ||
 yapvanpatmaraṅan pratiṣṭha milu tekaṅ supratiṣṭhanlima |
 gāyatrī nəmaṅakṣaranya huniṅan syuṣṇik ṅaranyāpitu ||[.3]
 
  byakteki vvaluṅakṣaranya sapadānuṣṭup ṅaranyātəhər |
 ndah yapvansaṅaṅakṣaranya vr̥hatī nāmanya kapvāpagəḥ ||
 maṅgəḥ yansapuluḥ si paṅkti savəlas triṣṭāpanāmeriya |
 yapvan dvādaśa yekyanāma jagatī ṅke rāmasarmmenucap ||[.4]
 
  yan varṇna tridaśa pvayātijagatī yanpadbəlas śakvarī |
 gaṅsalvlas ya tikātiśakvarī masaṅjñāṣṭi pvan yan ṣoḍaśa ||
 atyaṣṭīki ṅaranya yanpituvəlas yapvan vvaluvlas dhr̥ti |
 byaktātidhr̥ti yanvilaṅ saṅavəlas kr̥tyāhyaniṅ viṅśati ||[.5]
 
  yansaṅkyā nikaṅakṣaranya salikuryekāṅaran prākr̥ti |
 dvāviṅśatpva vilaṅ nikeṅ sapada varṇnanyā ṅaranyākr̥ti ||
 yekī vīkr̥ti nāma yantīgalīkuryan padlikursaṅskr̥ti |
 kapvābhīkr̥ti yanvilaṅ limalikuryannəmlikurvyutkr̥ti ||[.6]
 
  haṅhiṅ saṅkyaniṅakṣareṅ sapada yekā canda kokteṅaji |
 yapvanlintaṅa ḍəṇḍakāṅaranikī mālāva leṅadyaka ||
 vr̥ttanyeki muvaḥ yatājarakənaṅkun kokta riṅ piṅgala |
 tiṅahniṅ guru lenparuṅguni laghunyekāpadudvarannaran ||[.7]
 
  yadyastunpadasaṅkyaniṅ yati lamun gurulaghunika bheda riṅ tata |
 yāvat maṅkana taṅ prayaga nikanaṅ gurulaghu patatanya kavruhi ||
 tāvatbeda ṅaranya riṅ sapada yeki hinikətakənantatansalah |
 vyaktinyeki nihan rəṅə̄nkaracanan hyuninikətakəniṅ palambaṅa ||[.8]
 
  a |
 da ||
 nda |
 yaṅ ||[.9]
 nanda 
  devī |
 gorī ||
 bhadrā |
 saśrī ||[.10]
 bhadrāśrīvaneh 
  hyaṅ brahmā |
 mvaṅ viṣṇu ||
 bāṇī śrī |
 nārī hyaṅ ||[.11]
 nārī 
  sahana saṅ |
 sura kabeh ||
 cinaru riṅ |
 vanamr̥gī ||[.12]
 vanamr̥gī 
  donkunamūjā |
 riṅ surasaṅgha ||
 mvaṅ stutini ṅvaṅ |
 oṃ vijayanti ||[.13]
 vijayanti 
  ṅvaṅ mrākr̥ta vr̥tta |
 paṅgil tiki rakva |
 maṅdeya lulutniṅ |
 kanyā tanumadhyā ||[.14]
 tanumadhyā 
  kṣamakəna ta ṅvaṅ |
 təkapira saṅ vruh ||
 ṅunihuni sakveh |
 kusumitajanma ||[.15]
 kusumitajanma 
  kəcapi kavirasa |
 ndi tanamuhara kuṅ ||
 pahi mara kalavan |
 madhukaralalita ||[.16]
 madhukaralalita 
  hāpan mūḍa dahat ṅvaṅ |
 tanvruh riṅ rasamātra ||
 maṅgəh yan cadadən ṅvaṅ |
 rehnya lvir madaleka ||[.17]
 madaleka 
  ndatanturidaha ṅvaṅ |
 apantuhu mapuṅguṅ ||
 kədə̄ manutakənkuṅ |
 kumāralalitāsvi ||[.18]
 kumāralalitā 
  vaktraniṅ cariteṅ lambaṅ |
 strī viyoga dinohansih ||
 sakṣaṇāṅdani duhkāgəṅ |
 tanvruhiṅ daya yankāṅən ||[.19]
 vaktra 
  yaniṅ rātrī tatanpāmrəm |
 bhramīteṅ tvas vimohita ||
 haturtantr̥ṣṇa riṅ jīva |
 sawetniṅ lāra patyaya ||[.20]
 patya 
  saṅ sənəṅ sumlapiṅhati |
 lotgumantuṅ haneṅ māta ||
 nityasa ṅde larādaləm |
 patyabālīkakən buddhi ||[.21]
 viparītapatya 
  rāmyaniṅ tāmaninusi |
 paṅlipurniṅ manah ləṅləṅ ||
 duṣṭaniṅ smāra capala |
 mālare kāpusanharṣa ||[.22]
 capala 
  ḍatəṅiṅ jro nikaṅ tāman |
 katamanhyundeniṅ səkar ||
 vipulānəḍəṅaṅde kuṅ |
 kava deniṅ gəntərmuni ||[.23]
 vipula 
  srakkabeh vipulāvaṅi |
 kumbaṅaṅhrəṅamet səkar ||
 lvirkakuṅ rabhasāṅamər |
 mrih rarasniṅavorlulut ||[.24]
 sarvvavipula 
  bañu mādrəs lvirvalahar |
 ri təpi jro paṅ puṅaket ||
 pacaradri kwehasəkar |
 pakisokəl mebhakara ||[.25]
 bhakaravipula/@@bhakāravipula 
  mrāknyānavvaṅ dampatīṅ paṅ |
 līlā nr̥ttātyantatuṣṭa ||
 rāgī deniṅ liṅ nikaṅ syuṅ |
 himpərkadyāṅgīta rakwa ||[.26]
 rakāravipula 
  codnikāñodyavacana |
 kuvvaṅaṅliṅ tuhutuhu ||
 tanpahi mvaṅ grahagaṇa |
 ləknya deniṅ dinakara ||[.27]
 nakāravipula 
  tapvanliṅən pasraṅ nikaṅ |
 pakṣī manojña ṅde ləṅə̄ṅ ||
 tarpāgave tuṣṭe hati |
 niṅ vvaṅ tiniṅgalniṅ priya ||[.28]
 takāravipula 
  kəmbāṅiṅ surastryaśoka |
 səksamānibeṅ natarnya ||
 kadyapus gəluṅ niṅāśa |
 lumra riṅ tilammrikārjja ||[.29]
 samāni 
  nahannikaṅ śilāpənəd |
 mapaṇḍanārjja tansipi ||
 nda tāṅisapvakənpuḍak |
 yatekanā rurū pini ||[.30]
 rupinī/@@rūpinī 
  honya tikaṅ vvai kumucur |
 mətvi rəṅatniṅ paraṅan ||
 tusnya kinəmbəṅ madaləm |
 māṇavakākrīḍitaka ||[.31]
 māṇavakakrīḍita 
  mādrəshilinya mahəniṅ |
 tambiṅ nikārṣikarata ||
 jrah taṅ sugandhakusuma |
 śāpantikāliṅi mulat ||[.32]
 śāpantika 
  paṅkajapuṣpa səḍəṅ mrik |
 muṅgvirikaṅ talagāhniṅ ||
 konaṅunaṅ ri təṅahnya |
 pakṣivitāna sukādyus ||[.33]
 vitāna 
  mīṇanyākveh nānāvarṇnā |
 marbut bhuktinye jroniṅ vvai ||
 kagyatdeniṅ pakṣī madyus |
 kumlab himpərvidyutmālā ||[.34]
 vidyutmālā 
  yasa malaṅə̄ hinəduk |
 racana nikaṅ salaga ||
 kusuma kataṅga sumār |
 bhramara vilambita ya ||[.35]
 bhramavilambita 
  ri təpi caracaranyāpnəd |
 tahənasamasamākəmbaṅ ||
 kanigara vuṅu lentañjuṅ |
 bhujagaśiśusr̥tā puṣpa ||[.36]
 bhujagaśiśusr̥tā 
  nyaṅ mahāntənalitatulis |
 muṅgu riṅ paraṅanaruhur ||
 riṅ baturmakara kumucur |
 yantinon kadi halamukī ||[.37]
 halamukī 
  jaladhara riristanādrəs |
 kiraṇa makucəm kameghan ||
 vəkasanapupulmatāmbəh |
 yatika dadi tātigurvvī ||[.38]
 tatigurvī 
  prāpta tikaṅ varṣādrəsikaṅ vvai |
 maṅkinaveh ləṅləṅ nikaṅakiṅkiṅ ||
 saṅ dyahaliṅgih riṅ yasa tibra |
 ṅkāna ri sorniṅ cāmpakamālā ||[.39]
 cāmpakamālā 
  ri mari nikaṅ hudanalaṅə̄ |
 ravi kuməñarmuvuhi raras ||
 vihaga yatāsuka masiga |
 hananasibū tvaritagati ||[.40]
 tvaritagati 
  honyaṅ pakṣy adulur sadampati |
 līlādyus ri təṅah nikaṅ raṇu ||
 dvīnya lvir kanakākuniṅ katon |
 byaktaṅ śuddhavirāt pilih sisik ||[.41]
 śuddhavirāt 
  kyāti si cakrāṅgī tikanaṅ strī |
 svāmi nikā cakrāṅga ṅaranya ||
 kapva ya līlā lālana riṅ vvai |
 rukmavatī lvir niṅ raṇu denya ||[.42]
 rukmavatī 
  sāmpunyādyusakalihanməntas |
 mātūtpiṅgiranusupiṅ tuñjuṅ ||
 sāhityānicipi vərəhniṅ vvai |
 śabdanyākr̥panavaṅiṅ megha ||[.43]
 panava 
  āccharyya saṅ dyah lumihatgatinya |
 jātinya kālih kaga cakravāka ||
 ta pvankagiṇḍal madulur lakistrī |
 svecānucuk padma kadīndrabajra ||[.44]
 indrabajra 
  manah nirāniṅhali mogha harṣa |
 gatinyanakrīḍa jənəktanimba ||
 kacitta saṅ nitya maveh laronəṅ |
 tvasasmu sinyuh riṅ upendrabajra ||[.45]
 upendrabajra 
  nda tan vruhiṅ gatya nirānviyoga |
 masyaṅ si cakrāṅgavadhū sirojar ||
 arah paraṅke kita cakravāka |
 tenṅgal kitopasthitahe prənahku ||[.46]
 upasthita 
  nā liṅ saṅ dyah kadikadi vulaṅun |
 vetniṅ śokaṅhatikasəkanunəṅ ||
 tan vruh riṅ sambatəniranaṅaraṅ |
 lvir sambatniṅ bhramaravilaśita ||[.47]
 bhramaravilaśita 
  maṅkana śabda nireṅ kaga dibya |
 riṅ kapanaṅ vihagāhiḍəp vvaṅ ||
 mogha dine təkapiṅ kavitarkka |
 śīghra ḍaṭəṅ kadi dodakavr̥tta ||[.48]
 dodakavr̥tta 
  rakryandyānuṅ donku sinyaṅta maṅke |
 āṅrəstvaskun yanlihatkasyasihta ||
 varṇnantālə̄k tanləbur vuryyaniṅ luh |
 sugyan śokāśā linipteṅ laronəṅ ||[.49]
 śālini 
  nā liṅnyojarta siraṅ glānacitta |
 ḍu tanmithyā paṅucapteṅ gatiṅku ||
 hetuṅkvāsyaṅ ri səḍəṅtāṅrarah rūm |
 ṅkāneṅ toya drutavātormmimāla ||[.50]
 vātormmimāla 
  pira kariki lavaskunaṅdadi |
 taya lumihatahimpare kita ||
 mapa kari pagavayta riṅ daṅū |
 mataṅikanatituṣṭa bhadrika ||[.51]
 bhadrika 
  tansipi pva kalulutmamī kita |
 rehta tansahadulursadampati ||
 mukti rāmya sahajāṅrarah laṅə̄ |
 lot ratoddhata gatinta tanbəsur ||[.52]
 ratoddhata 
  toh varah ṅvaṅi ṅaranta harebu |
 mitrahaṅku kita yankita māsih ||
 ḍū tuhan ṅhulunanāma rathāṅgi |
 svāgatāvəlasi rohta kasihyun ||[.53]
 svāgata 
  pataña ni pinuni tuhanmaṅke |
 mapa kari karaṇaniṅākiṅkiṅ ||
 rari varahəniki manəh rakryan |
 nda tanakalibaki tatāvr̥tta ||[.54]
 vr̥tta 
  toh palar ṅhulun vruhātuluṅ rimaṅ |
 maṅlipurkənaṅ lare rəsuntuhan ||
 meta siṅ sakahyunanta yadyapi |
 śyenitulyaha ṅhuluntəmənmaṅel ||[.55]
 śyeni 
  kakaṅku tātansipi harṣaniṅhulun | ruməṅva śabdanta masuṅ suke hati || 
 ri denta tojarmanəkākənaṅ lulut |
 satoyavaṅśastha masuṅ srəpi manah ||[.56]
 vaṅśastha 
  rəṅənujarku nihantəvəkiṅ rimaṅ |
 ri patilarsaṅamet rarasi ṅhulun ||
 taya nimitta nikā lalisiṅ jinəm |
 drutavilambita yanpagave lara ||[.57]
 drutavilambita 
  yadiyankahituṅ vahuniṅ salulut |
 lulutiṅvaṅaluṅ masəvə̄ turida ||
 ri daləm śayana ṅvaṅaṅantyani kuṅ |
 kuṅikāvətu toṭakagītarasa ||[.58]
 toṭaka 
  ri huvusikāṅde kamigupayāṅlih |
 lələhanaṅis riṅ śayana maṅundəṅ ||
 agila tumon riṅ tapiharəjāmləs |
 apulaṅavormvaṅ kusuma vicitra ||[.59]
 kusumavicitra 
  gənəp təmu tahun lavaskunakurən |
 silihsihadulurlanāṭikaṭikan ||
 jənək maguliṅiṅ tamanmaməṅaməṅ |
 hanantumuruniṅ jaloddhatagati ||[.60]
 jaloddhatagati 
  patani ləṅəṅasimparśobha rāmya |
 surabhi kamuniṅañjrah riṅ natarnya ||
 bhramara humuṅa@@livran riṅ ruhurnya |
 səkarika ruru maṅde śrī puṭanya ||[.61]
 śrīpuṭa 
  yatekoṅgvani ṅvaṅ lanāmutyakənkuṅ |
 lavansaṅ layattarvanə̄hiṅ kalaṅvan ||
 ləṅləṅ lālanāmoṅkaharṣāṅrarah rūm |
 bhramanteṅ taman lvir bhujaṅgaprayāta ||[.62]
 bhujaṅgaprayāta 
  yapvanmaṅlih yankāla liṅsirhyaṅārkka |
 svecāraryyan riṅ vuṅkalī tīraniṅ vvai ||
 madyus riṅ bejyahniṅ bañunyātiśuddha |
 śobhāṅ māhantən vaiśvadevyaṅgaluntaṅ ||[.63]
 vaiśvadevi 
  ri huvusiṅadyusarjja paṣa məntas |
 madulurumuṅgahiṅ śayana māmrəm ||
 racana nikārjja tansipi rarasnya |
 abhinavamālinī tilatilamnya ||[.64]
 navamālini 
  yani tambvaṅiṅ vulanavā sumənə̄ |
 jənəkiṅ natarkami sukāməṅaməṅ ||
 sahajāguliṅguliṅaniṅ śayana |
 bhramitākṣa rāmuya mulatiṅ kalaṅən ||[.65]
 bhramitākṣara 
  yanmeh niṅ rāhina wa riris tānadrəs |
 rurvaṅ kəmbaṅ kamuniṅavorśrīdanta ||
 saṅ hyaṅ candrāluru makucəm tankumram |
 kevrandeniṅ jaladharamālā ṅaṇḍəh ||[.66]
 jaladharamālā 
  yapvan kāla ri təkaniṅ basantamāsa |
 svecācaṅkrama mahasiṅ pradeśa rāmya ||
 tansah ṅvaṅ kalihadulur lavankakaṅku |
 sāsiṅ rāmya mamuhara prahārṣiṇī tvas ||[.67]
 prahārṣiṇī 
  pasirvukirparaparani ṅvaṅaṅləṅə̄ṅ |
 macaṅkramā kalihanapet rarashati ||
 sukāṅrərəbrərəbirikaṅ tapovana |
 ləyəplaṅə̄nika rucirāṅuṅaṅ lurah ||[.68]
 rucira 
  kadi vah kalaṅvanulahiṅ vanāśrama |
 kayu māsnikārvanakuniṅ savaṅ tatur ||
 amirah tudiṅ pisaṅalasnya riṅ juraṅ |
 amaṅunpunarmada niṅaṅrəgəplaṅə̄ ||[.69]
 punarmada 
  eñjiṅ mintarmātuti himbaṅ nikaṅadri |
 ləṅləṅ deniṅ pakṣyamijah gārjjita riṅ paṅ ||
 asraṅ taṅ syuṅ kapva maśabdāṅakamaṅgəh |
 kagyatdeniṅ śabda nikaṅ mattamayūra ||[.70]
 mattamayūra 
  traṅ pva ṅve kumrami hiriṅiṅ gagaṇābhrā |
 sakwehniṅ tāni paḍa katonkalaṅə̄nya ||
 ləṅləṅ lvirniṅ savahika vāhu matandur |
 rīdrəsniṅ māruta kaditāmbudhivīci ||[.71]
 ambudhivīci 
  sakveh niṅ rānya sama kajajahandeni ṅvaṅ |
 tāman lenmaṇḍala kuṭi paraniṅvaṅ līlā ||
 tīrthākveh lyan raṇu kahalivatanmaṅde kuṅ |
 madhyanyāñjrah kuvalayakusumanya mrikmar ||[.72]
 kuvalayakusuma 
  nāhan lvirkun ṅūnyaduludulurakārvankuṅ |
 maṅke pva ndīkinkatəkana valuyāṅrathyun ||
 ṅhiṅ tuṅgalsihtā pinalariṅanahənkiṅkiṅ |
 prāptāsambādhātryanəkakəna vuvusni ṅvaṅ ||[.73]
 asambādha 
  tuvi taya śaraṇaṅku lena sake kita |
 manəkakəna lulutkvi saṅ magave lara ||
 rarahəni laṅəniṅ vukir patapan ləyəp |
 yadi katəkaha riṅ jaladhyaparājita ||[.74]
 apurājita/@@aparājita 
  kaka-kami palarən vruha maləsalulut |
 yadi hana vara-sihta matuluṅa rimaṅ ||
 tuməkakəna pasambatiṅalavasakuṅ |
 kita juga turidahapraharaṇakalika ||[.75]
 praharaṇakalika 
  sansipta niṅ vacana ni ṅhulunī kita pva |
 tāṅkatpare saṅasavaṅ madanāṅrasi tvas ||
 prih pet rarah tañakəne gərəhayva maṅhel |
 saṅ lvir vasantatilakāsika riṅ hatiṅku ||[.76]
 vasantatilaka 
  nahanukari saṅaṅaraṅalaṅə sivuhən |
 maṅənani hatiniṅaganilaya mavəlas ||
 dadi ya sumahur agələmanəkanaṅulah |
 suka maṇi guṇanikaranika yanimaləm ||[.77]
 maṇiguṇanikara 
  ibu riṅapa mataṅvaṅ yantanaṅge pakonta |
 yadi sapavəkasadyah mrəkmareṅ priṅga durgga ||
 mapa ta vuvusani ṅvaṅ yankapaṅgih kakuṅta |
 mamuharaha sihiṅ janmā linipteṅ laronəṅ ||[.78]
 mālini 
  nāhanujarnikaṅ kaga ri saṅararasalaṅə̄ |
 ndan sumahur saṅadyahamarahi vuvusanika ||
 yeki liṅanta toh rəṅənujari pinuni kita |
 prāptakəneṅ saṅaśvavr̥ṣabhagativilaśita ||[.79]
 vr̥ṣabhagativilaśita 
  rakryanaturnikiṅ kaga ḍatəṅ suməmbahi kita |
 ndan varaceṭikāṅgəhi pinunmare kita tuhan ||
 donkvinutusuyarinta manəkakənāṅ vuvusarūm |
 rī kita saṅ tulusgumavayaṅ jagatpramudita ||[.80]
 jagatpramudita 
  māsni ṅvaṅ toh divaśa təkapniṅ maṅvalaṅlaṅ kalaṅvan |
 tolih rantən rasika kari tibrāṅaraṅ kaṇḍəhankuṅ ||
 śokāgriṅ riṅ tamanaguliṅan riṅ həbiṅ nāgapuṣpa |
 mandākrāntaṅ bhramara manaṅis riṅ ruhurdarppa maṅhrəṅ ||[.81]
 mandākrānta 
  tankəna riṅ paṅanturu savetniṅunəṅa ri kita |
 lotmanaṅismaṅuṇḍəṅamaṅun vəlasikaṅumulat |
 tanhuniṅeṅ səkarhyasatirūkṣa mavənəsasamun |
 lvirnika vaṅśapatra patiteṅ śayana yunaguliṅ ||[.82]
 vaṅśapatrapatita 
  ri tistisniṅ ṅve sūryyakiraṇa mayattuṅgaṅacala |
 makintibrāntontiṅkahi racananiṅ pāmrəmanarūm ||
 kacitte tvasnyanduk səḍəṅiṅakaron rāgaturida |
 lavanrakryansaṅ darppa muṅari laṅə̄ niṅ śikariṇi ||[.83]
 śikariṇi 
  ləṅə̄ṅ ri vijiliṅ vulan kuməñariṅ laṅit bhāsvara |
 məkarkusuma niṅ tahən rinubuṅiṅ dvirephānaṅis ||
 samaṅkana rarinta yantumuruniṅ natarkaṅlihan |
 maṅə̄ ri pajaṅiṅ śaśāṅka maguliṅ ri pr̥thvītala ||[.84]
 pr̥thvītala 
  sipi kasiharəpnyārintāṅde vəlasi ṅhulun |
 pira kari lavastātiṅgal tansahiṅ ḍaləmiṅ taman ||
 maṅaraṅanaṅis ṅhiṅ rakryantaṅ sinambatikin rimaṅ |
 kavuvuhanunəṅ deniṅ pāmaṅsuliṅ hariṇidhvani ||[.85]
 hariṇidhvani 
  yani sirəmiṅ vulan hana ririsnya suməmburatis |
 manələsuləsuya piṅayamaṅun vəlasiṅ lumihat ||
 taḍahasihiṅ tavaṅ bhramita moni maṅālikalik |
 sapanaṅisiṅ kalaṅvani səḍəṅ nikanaṅ rajani ||[.86]
 rajani 
  ṅhiṅ tekā nityaṅ kinatikinamər tanmadoh riṅ kisapvan | 
 sambatnyā keṣṭīṅ karasarəja kapvāpapandanta marṇnik ||
 baryyantapvansah pinaka panamunya prihiṅ hatyakiṅkiṅ |
 lāvantekā lothiniliṅiliṅan citralekanta lambaṅ ||[.87]
 citraleka 
  nā saṅsipta nikiṅ vuvus liṅakənante saṅ kakuṅ ni ṅhulun |
 yantanvantən sanmatanya riṅakuṅ byaktaṅ paratra ṅhulun ||
 lāventeki sakavruhanta maṅucap prih saṅkananyāsiha |
 tāṅkattebu tatankahaṇḍəga kiteṅ śārdūlavikrīḍita ||[.88]
 śārdūlavikrīḍita 
  ndanaṅhiṅ liṅ ni ṅvaṅ ri kita tulusāsihta riṅ strī viyoga |
 hayo tanpinrih riṅ hati sapavəkasni ṅhulun riṅ kakaṅku ||
 lavanhayvā tanyatna ri sarusitiṅ mārgga səṅkan juraṅ lvah |
 nihanmārggantānūta ri kalaṅəniṅ meghavisphūrjjitāśrī ||[.89]
 meghavisphūrjjita 
  nāhantojarni saṅ dyah vinəkasakənireṅ cakrāṅgavanitā |
 sāmpunkesī hatinyaṅ vuvusujarakənanyāmvit ya vəkasan ||
 kālih kāsihnya śīghrāṅlayaṅi təṅahikaṅ byomārddha maruhur |
 lālityāsoṅ limut līla lumihati laṅə̄ kālih suvadana ||[.90]
 suvadana 
  nyaṅ laṅə̄ tinonikaṅ vihaṅgaceṭikā tinuṅkutuṅkulanya |
 lvah magə̄ṅ sakeṅ vukirtuməmpuhi kuraṅ hilinya mādrəsatri ||
 simpaṅiṅ bañunya vinvatan ri sornya sə̄kpakisdavut ya keli |
 denikaṅ vvahādrəsaṅgaluntaṅaglisosyaniṅ kəḍuṅ ndyaṣanya ||[.91]
 gli 
  honyaṅ deśālaṅə̄ himbaṅiṅacala katonkatraṅan sūryyaraśmi |
 aṅde kuṅ pomahanyārəja paḍakalakah tūthiriṅ tanduranya ||
 nyu dantāvvah paḍātəb saha pucaṅajajarlyanpisaṅ tūtgagārṇnəb |
 sakveh niṅ kayvakayvanpaḍa manəḍəṅsragdharāṅimbuhi śrī ||[.92]
 sragdharā 
  lvir mavayaṅ tahəṅati nikaṅ vukir kinəliran himāraṅanipis |
 buṅbuṅikaṅ pətuṅ kapavanan yateka tuḍuṅanya munyaṅaraṅin ||
 pakṣi kətursaluṇḍiṅanikā kinaṅsyani pamaṅsuliṅ kidaṅalon |
 madraka śabda niṅ mrakalaṅə̄ savaṅ paṅiduṅanya maṅrasi hati ||[.93]
 madraka 
  ri suku nikaṅ vukirtani kasimparaṅharəpakən lvaharjja madaləm |
 tarutarukanhañarṅganika tanduranya turi len jayanti majajar ||
 vvaṅika samāñjənəṅjənəṅi teṅ dudūṅ manapunapvamoṅi baləman |
 rarayarubuṅrubuṅ ri həbikaṅ tahən prasama maṅvanaśvalalita ||[.94]
 aśvalalita 
  tantuṅgal rāmyāniṅ mārggāmuhara ləṅəṅi manahikaṅaṅaṅənaṅən |
 tāman len katyāganśobhā racananika maṅənani hati niṅumulat ||
 tañjuṅ bāṇāśoka mvaṅ cāmpaka surabhi kanigara masəkaranəḍəṅ |
 mattakrīḍaṅ kumbaṅ darppāṅrubuṅanicinicipi sari nika tanari ||[.95]
 mattakrīḍa 
  tanvuvusən lvirnisakaləṅəṅaniṅ mārgga katuṅkulanamuhara ləṅləṅ |
 lāmpahikaṅ vyomakagati caritanmedranapetkananira saṅaweh kuṅ ||
 āpanikaṅ viṣkira satata mavas rūpa ni saṅ layatalilariṅadyah |
 lvir kadi tanviṣṭi nika manəkanaṅ kahyuni saṅakuṅalara katiṅgal ||[.96]
 tanvi 
  sāgara ləṅləṅ rāmya katon denikanaṅaganilaya sakariṅavaṅavaṅ |
 riṅ təpi maṅjrah paṇḍanatuntun sarisari paranika saṅakuṅasənətan ||
 lyantumuvuh riṅ nūsa katampvan ryyakaṅənani paraṅanarəsariṅiriṅih |
 madhya nikaṅ nūsārəja tekaṅ kayukayu samasama vikasitakusuma ||[.97]
 vikasitakusuma 
  ṅkāneṅ təmbiṅ niṅ siṅgroṅ jrah piḍaḍa majajar atata ləyəp laṅə̄nya tiniṅhalan |
 paṅdukniṅ hertambaṅ saṅke rəṅatikaṅupala tuməḍunatri gañca tibeṅ paruṅ ||
 himpərvr̥ṣṭyādrəssəmburnyantiba kasələhaniṅaruṇa lumra vaṅkava yantinon |
 dudvaṅ vvai muñcarlyantekaṅ mətu sakari paraṅananamarbhujaṅgavijr̥mbhita ||[.98]
 bhujaṅgavijr̥mbhita 
  honyaṅ dvirada paraṅani təpi nikaṅudadhi kadi tulisararasaṅde kuṅ |
 śobhā mijilakənudaka sumirasiratanalinatitiranəmpuh groṅ ||
 ṅkā taṅ vihaga tumurunalaṅə lumihati ləyepikaṅudadhi yatālīlā |
 gəntərmuni maḍəḍəmasahuranamiji taliṅa masavaṅanapavāharṣā ||[.99]
 apavāha 
  atuti təpi nikaṅ pasirmedra kāḍaṇḍa kārvādulur harṣa yarton ləyəpniṅ tasik |
 ləṅəṅaṅulati saṅ pinetnyāmalaryankatəmvāṅrarah rūmnikaṅ sāgarāṅdoṅlaṅə̄ ||
 rinarahika ri rāmya niṅ nūsa kañcit kapaṅgih saṅandonlaṅə̄ līla tanseṅkaras |
 təka sumuyugikaṅ vihaṅgāpajaryanpriyāceṭikāṅgəhnya de saṅ dinohanlulut ||[.100]
 ḍaṇḍaka 
  savuvusni saṅ kadi ratih vinuvusakənikaṅ vihaṅgama |
 vruh nikinaṅucapapetturida |
 amaṅunprapañca taṅujarmukodgata ||[.101]
 udgatavisama 
  sira saṅ kakuṅ kasaputanturida ruməṅə liṅnya kāsyasih |
 liṅ nirāmuvusalonsumahur |
 atisorabāvacana maṅjəṅərhati ||[.102]
 sorabavisama 
  nimitaṅku yanlayataniṅgali saṅahayu ṅūni riṅ tilam |
 ndatanalali si laṅəniṅ śayana |
 saka riṅ harəpku lalita ṅgurilaṅə̄ ||[.103]
 lalitavisama 
  ri təkanta riṅ kahanani ṅvaṅinutusira saṅ karīṅ puri |
 mogha kadi tinitahiṅ madana |
 visamātri tansipi kaharṣaniṅ hiḍəp ||[.104]
 
  iki hetuniṅvaṅibu tantumuli maluyi rāmya niṅ puri |
 tapvaniṅguriti pinunkakavin |
 sinamāntareṅ kalaṅəniṅ payonidhi ||[.105]
 
  satəvək kunaṅləṅəṅaṅiṇḍaṅi kaləṅəṅaniṅ pasirvukir |
 lotsumusuki hati saṅ katilar |
 satatāmiraṅrvaṅi ri cittani ṅhulun ||[.106]
 
  ṅvaṅ maṅkyāvusanāṅucapsagatiniṅ vr̥ttenucapniṅ maṅə̄ |
 maṅke ṅvaṅ maluyeṅ purāṅulihanaṅ lampah baṅun ri daṅū ||
 kveh vr̥tteṅ malaṅə̄ tatanliniṅakən maṅke təkap ni ṅhulun |
 āpan kveh visamanya kevala tikaṅ gatyatryajar ni ṅhulun ||[.107]
 
  nāhan liṅ nira saṅ kakuṅ təlasadanmantuk lumampah sira |
 ndātansah madulur tikaṅ viaha tutmārggālaṅə̄ lālana ||
 tanvaktaṅatiniṅ havankrama huvus prāptī daləmniṅ puri |
 rāmyāvorturideṅ paturvanaṅajə̄ṅ sih niṅ makārvanlulut ||[.108]
 
  aṅhiṅ hiṅhanikiṅ palāmbaṅa gutit mpu tanakuṅatimūḍa duryyaśa |
 candaprākr̥ta vr̥tta niṅ guru lavan laghu racana nikandatankalen ||
 akveh vr̥tta turuṅ liniṅ mami palenakəna muvahi kopalakṣaṇan |
 yanriṅ piṅgalaśāstra kevala kadīkaṅinajarakəniṅ palambaṅa ||[.109]
 
  tuhunsahana saṅ kavīndra maṅupakṣamā ri ṅhulun |
 gatiṅkunaṅikət palambaṅa kuraṅ raras tan padon |
 təhərmatiki vr̥ttasañcaya ṅaranya deniṅ maṅə̄ |
 palarmagavayaṅ viśuddha ri manah niṅāṅgə̄ṅ laṅə̄ ||[.110]
 
  sāmpunprākr̥taniṅ maṅə̄ yatika varṇna tanuhuti manahnya duryyaśa |
 vetniṅ bhranta visāṭa kārva ləpihan panamunikaririṅraṅiṅ hati ||
 āpan tan hana taṅ vənaṅ mavəlase sagati nikinatīta kāsyasih |
 noraṅhetu maśabda kevala samāṅguyuguyu ri kapiṅgiṅi ṅhulun ||[.111]
 
  ndanhantusākəna daməl tanakuṅ palambaṅ |
 arddhākikuktanalaṅə̄ tanamətvakənkuṅ ||
 sotanyanantukikaṅaspada riṅ kalaṅvan |
 kavyeñjuhanvaminucap magave panastvas ||[.112]
 
 
iti vr̥ttasañcaya || cakravākadūtacarita || tanakuṅ ||  