The Kakavin Pārthayajña.  edited by Andrea Acri
Witnesses:
msEdSSA:  Sri Sukesi Adiwimarta. 1993. “Unsur-unsur ajaran dalam kakawin Pārthayajña.” PhD Dissertation, Jakarta: Universitas Indonesia. [http://eprints.lib.ui.ac.id/16667/1/90923%2DUnsur%2Dunsur%20ajaran%2DFull%20text%20(D%200005).pdf]. 
msEdZ: EdZ
msL: Universiteit Leiden, Leiden, the Netherlands, Leiden University Library, Or. 5024
msP: Perpustakaan Nasional Republik Indonesia, Jakarta, Indonesia, Peti 53 No L 845

Current Version: draft, 2023-11-05Z
Still in progress – do not quote without permission.
Copyright (c) 2019-2025 by Andrea Acri.
  canto 1: 
   oṁ rudrāya namo ’stu te mara panəmbaha ra putu bhaṭāra nityaśa,
 saṅ muṅgv iṅ tələṅ iṅ hiḍəp saṅ atiśūnya tuhu-tuhu jagatpramodita,
 mvaṅ sakvehnira paṇḍitādhika viveka rinacananiki svarastuti,
 saṅ vijñātmaka riṅ laṅə̄ kavi vənaṅ tuladana saguritnireṅ sabhā.[1.1]
 
    mevəh ṅvaṅ mucape kadarśitan i sarvagatanira haneṅ jagaddhita,
 ndan sūkṣmā sumilib riṅ aṇḍajana kokiraniran atirūpa vīryavān,
 saṅ tvasniṅ lara rāga sāriniṅ unaṅ saṅ amisani rarasniṅ aṅrəṅə̄,
 saṅ sākṣāt pinakesiniṅ manah akūṅ rahina vəṅi lanāṅudaṅ lulut,[1.2]
 
    yekīṅ ambək aṅel śumakti ri viyoganiṅ alara kəneṅ smarānala,
 paṅdeniṅ lara rāga yeki tumuvuh ri hati mamunah aṅgəsəṅ manah,
 tṛṣṇāgə̄ṅ sumaput pətəṅ təmahaniṅ rahina pati gagap-gagap tutur,
 kāmārtha pva ya hetuniṅ mapəniṅan mamulaṅuni ri saṅ huvus licin.[1.3]
 
    yāṅde rañca ri citta maṅkin alaṅə̄ təkapiṅ alara śoka kāsyasih,
 ṅhiṅ vikvā jugaṅ enakānusupa riṅ vana tumulusa tan kabañcana,
 śaktyāṅuṅsira siddhaniṅ manəmu sandhi kaləpasən i patyaniṅ tiga,
 ṅhiṅ tekā palakun ri pādanira saṅ yativara maləsvāvakājñana.[1.4]
 
    canto 2: 
    hana tāṣṭaliṅga ya vinastu ləvih,
 pinakopajīvaniṅ atīrtha hayu,
 pagavay halāhayu ya vastu hilaṅ,
 ri vəkasni sandhiniṅ amukṣa hati.[2.1]
 
  ya ta hetuniṅ manəmu śabda tutur,
 apan evəhaṅ luputa riṅ vimala,
 dyutakarma yeka maṅimur maṅikū,
 ya dumehnikā manəmu pāpa magə̄ng.[2.2]
 
   vara darśananta huniṅan rumuhun,
 nṛpa pāṇḍaveki caritan ta nihan,
 huvus iṅ binañcana halāh anita,
 təkapiṅ suyodhana kaṭuṅka dahat.[2.3]
 
   sira saṅ yudhiṣṭhira təmən kalaran,
 kapəgan manahnira məhah maṅəsah,
 ri hilaṅnikaṅ hayu lavan kavikun,
 ri manahniran kapətəṅan ri hala.[2.4]
 
   sira duryaśeki təkap iṅ sajagat,
 apan aṅśa dharma guṇatattvanira,
 vihikan ta riṅ naya parārthaguṇa,
 lalu yan kəneṅ dyutavikalpa malā.[2.5]
 
   humənəṅ sireki sinəsəl vəkasan,
 təkap iṅ sarāt paḍa kabeh marara,
 ṅuniveh ta saṅ drupada matsyapati,
 kalavan ta saṅ vidura kṛṣṇa muvah.[2.6]
 
   sira rena saṅ lima təmən kalaran,
 manaṅis masambat akusā kapati,
 ri hilaṅnikaṅ kanakarājapurā,
 kalavan sabhūṣaṇa təlas karuhun.[2.7]
 
   nṛpaputrikā rika rapuh kumətər,
 vinudan təkapni śakunin dumaha,
 atəhər gəluṅnira rinəṅgut ika,
 irikaṅ sabhā sira kavəs dinudut.[2.8]
 
   ri vijil nireki manaṅis madulur,
 saka riṅ kaḍatvan atiśoka rapuh,
 ri pakumbakan ya vinəgil manəhər,
 manaṅis rikaṅ vəṅi taman paturū.[2.9]
 
  maṅurai gəluṅnira masāk makusut,
 mətu taṅ vuvus tan ahajəṅ vəkasan,
 hana ta pratijñanira yan gəluṅən,
 rah ikaṅ suyodhana ya śucyanira.[2.10]
 
   ṅuniveh ta saṅ pavanaputra mavū,
 sahasāṅuhuh sira təhər mavuvus,
 mupuhe pupūni si suyodhana riṅ,
 palagan pratijñanira tan vuruṅa.[2.11]
 
   paḍa mətvakən vacana tan rahayu,
 sira saṅ suyodhana muvah mavuvus,
 niyatanya yan pəjaha liṅnya hələm,
 makatuṇḍa təṇḍas i musuhnya lima.[2.12]
 
  ndya tikan patūta maluyeki muvah,
 ya ta kāṅəniṅ tvasira dharmasuta,
 samayanya dūra tiki yan mijila,
 rva vəlas tahun lavasaniṅ layata.[2.13]
 
   ya tikāgave lara magə̄ṅ ri hati,
 nṛpa dharmaputra hibəkan prihatin,
 vəkasan sireki mavuvus matərəh,
 maməlas harəp saha taṅis masəkəl.[2.14]
 
   canto 3: 
   ariṅku rəṅə̄n ta vuvusku denta,
 uḍūh mapa teki manahta liṅta,
 laranta ri tan sipi durnayanta,
 ṅhulun juga pāpa tivas hiḍəpku.[3.1]
 
   titahta dumeh ya manəmva duhkha,
 huvus vruh akun sinəsəl təkapta,
 kunəṅ ya taṅ enaka vikva tan len,
 marān akəḍik paṅucapnikaṅ rāt.[3.2]
 
   yadin kita tona ya keraṅeraṅ,
 təkapni vuvusnikiṅ opavāda,
 vanāśrama liṅku tatan hanaṅ len,
 vukir saparāna juraṅ tasik lvah.[3.3]
 
   canto 4: 
   vavaṅ pavanaputra mojar agasul,
 apan paḍa ta vastuniṅ pəjah amūk,
 i sanmukha si koraveśvaraśata,
 alot juga hələm təvas keraṅiraṅ.[4.1]
 
   apan paḍa ta rakva vastunikihən,
 təkapnikana saṅ vruh iṅ pati təpət,
 kaśūrapuruṣan kadhīran apagəh,
 ya teka rinəgəpnirāmrih atəhər.[4.2]
 
   apan dalu kapāpaniṅ vədivədi,
 təvas manəsəkī sarāt tapa guṇa,
 kapātaka mamet sukhāmriha iku,
 ləhəṅ pəjaha tan təmuṅ sukha pinet.[4.3]
 
   hanāmrih adagaṅ mamet alayaran,
 tasik bhaya havanya tan tinaha ṅel,
 təkānya ri paranya tan hana vaneh,
 sukhā pəjaha tan təmuṅ sakapinet.[4.4]
 
   kunəṅ hikana kāptiniṅ hulun usən,
 ikaṅ pəjah asiṅhanāda riṅ ayun,
 ya teki ya hələm tasən ləkasana,
 matī tuha rare paḍeki niyata.[4.5]
 
   dhanañjaya mapeki liṅku ya hiḍəp,
 nda mah ləkasi matya tumpura pisan,
 maran tan adavā təkapniṅ aṅucap,
 nā liṅ pavanaputra siṅha magalak.[4.6]
 
   yudhiṣṭhira muvah sireki mavuvus,
 ariṅku lalu memaniṅ pəjah amūk,
 ya tan hana tinūtnya nīti rahayu,
 təvas kadaluruṅ pəjah kadi suvuṅ.[4.7]
 
   nihan mara vuvusta tan sipisipi,
 ikaṅ pəjah ameta vastv akaraṇa,
 ləhəṅ karika yan vruhe pati təpət,
 ya tan vruh irikeka meman inucap.[4.8]
 
   apan lagi vuvusnikaṅ vvaṅ aṅucap,
 ikaṅ tapa ya rakva liṅnya sapəṭik,
 ləhəṅ katika yan vruh iṅ pati pisan,
 ya tan vruh irikā ta meman inucap.[4.9]
 
   kalīṅanika memaniṅ vvaṅ aṅucap,
 kunəṅ təpətaniṅ vruheka makəḍik,
 yadin vruha tatan kənenaku juga,
 sugih varas ikā vənaṅ ya maṅucap.[4.10]
 
   canto 5: 
   ariṅku tapvan vruha riṅ parārtha,
 rare tuvi pvan taya riṅ kabhikṣvan,
 kunaṅ hiḍəpkv ī kita meta tīrtha,
 maran hilaṅ kleśanikiṅ śarīra.[5.1]
 
   nihan hana vvaṅ masavah rikaṅ lvah,
 lavan maluṅguh mamaṅāniṅ ajrəm,
 kəṭəṅ masimsim tuli yan pakaṅsi,
 ikaṅ samaṅkā pva dələ̄n təkapta.[5.2]
 
    kunəṅ kitāntən vruha riṅ parārtha,
 maran hayuntā manulus katona,
 apan kadhīranta rikaṅ kasatyan,
 avās manuntun təka riṅ kasiddhan.[5.3]
 
   huvus mara vruhta rikaṅ kaśāntan,
 ləkas ta tāmrih taṅivə̄ ta jīva,
 huripta pəṅpə̄ṅ ya ta sādhananta,
 maran tan evəh təkap iṅ paratra.[5.4]
 
   canto 6: 
   ariṅku laki saṅ dhanañjaya kiteki bapa pinalar i ṅhulun təmən,
 paṅə̄bananikiṅ jagat gumavayaṅ parahita dadaheṅ parākrama,
 tasən ləkas ikaṅ hyaṅ iṅ vuri pameta patapana maṅiṣṭy anugraha,
 riṅ eñjiṅ iki yan lumakva kita tan kahavarana maran kasiddha ya.[6.1]
 
   təṅah vəṅi huvus lumiṅsir i səḍəṅnira mavuvus i saṅ dhanañjaya,
 ḍatəṅ ta siraṅ ārya nāma vidurāṅlavad i sapaṅutusni saṅ kaka,
 sagadgada manah nirāsəmu taṅis maməkulakən i saṅ yudhiṣṭhira,
  uḍūh anaku māsku tan sipi vəlasku ri kita lalu tan sih iṅ vidhi.[6.2]
 
   apan kita daṅū pva nīti riṅ ulah vədivədi mahatī kasāttvikan,
 ginə̄ṅ ta ya linolyan iṅ hati lanāṅguṇita hayu lavan kaṣaḍguṇan,
 harah mapa tikin kəneṅ kirakirāhala pinasukaniṅ malendriya,
 tuhu pva ya ta mevəh iṅ vvaṅ anulus lituhayu kavi śakti paṇḍita.[6.3]
 
   savaṅ kadi manəmvakən varah i saṅ yativara vinarah ta riṅ havak,
 ri dāyanikanaṅ smṛtī muliha riṅ pati patitis i tattvaniṅ dadi,
 huvus manaravaṅ təkapnya vəkasan paranani paraniṅ nirātmaka,
 təkā pva təkaniṅ pasārani patinya dadi ya manasar mareṅ hala.[6.4]
 
    kalīṅanika tan kənenaku jugaṅ hala hayuniṅ ulah ya laṅgəṅa,
 phalanta vihikanta riṅ naya parārtha tan alavasa duhkha pātaka,
 ajum pva haradin manahta phalaniṅ təlas anəmu varah mahāmuni,
 lalun savətuniṅ titah ya tariman halahayu sukhaduhkha taṅgapən.[6.5]
 
   katon tivas ikaṅ vavaṅ vvaṅ amunah lumicinakən avaknya yan hana,
 apan purih ikaṅ śarīra kəna riṅ lara viṣaya lavan rajah tamah,
 mataṅnya paḍəmənta riṅ brata samādhi gavayakəna taṅ kasāttvikan,
 trikāyasama taṅ sahiṣṇu muditā dulurana karuṇā si kāyika.[6.6]
 
   səḍəṅnira saṅ ārya nāma vidurāmitutur i sira saṅ yudhiṣṭhira,
 ḍatəṅ ta rəṣi dhomya śīghra sumuyug ri kahananira saṅ nareśvara,
 vavaṅ nṛpati gadgadāṅadəg aṅañjali maməkul i jə̄ṅ mahāmuni,
 parəṅ paḍa humuṅ taṅisnira kabeh yativara kavəṅan sirāṅadəg.[6.7]
 
   taṅistaṅisirāsəkəl nṛpati dharmasuta mulati saṅ mahāmuni,
 nda tiṅhalana teki pāpaniṅ apuṅguṅ i varahira saṅ pinaṇḍita,
 agə̄ṅ sapṛthivī jugaṅ hala kabhukti təkap i rahulun munīśvara,
 hanā madhana tan hanāṅləvihaneṅ adhama kaluṣa mūḍha kaśmala.[6.8]
 
   nda liṅgihana saṅ mahāmuni da honya ta sira babuni ṅhulun hana,
 tumūt milu kapāpa dīna kadi lampuran aṅahasi deśa met nasi,
 karəm ri təṅahiṅ mahārṇava hiḍəpnira ri laranire samaṅkana,
 abəh ta punikaṅ matāsrət apəyəh svaranira karəṅə̄ nirantara.[6.9]
 
   sabhāgya ri ḍatəṅ munīndra sira teki mavəlasa ri saṅ hulun kabeh,
 ndan ahyun atərən ranaknira mareṅ vukir anusupa riṅ vanāśrama,
 yadin təhəra tan vanāśrama ləvih ta halani paṅucapnikaṅ sarāt,
 sukhā pəjaha satya riṅ paraparan makaphala masiluṅluṅaṅ lara.[6.10]
 
   canto 7.1-22: 
    panaṅisnirāṅrəs asəkəl nareśvara,
 vəkasan ta saṅ ṛṣi maśabda gorava,
 ya ta hetu saṅ hulun apadgatan ḍatəṅ,
 ruməṅə̄ ri bhūpati kabañcaneṅ nita.[7.1-22.1]
 
  nyama gə̄ṅni kuṅ lara ri saṅ nareśvara,
 apan adbhutaṅ vacana denikaṅ jana,
 kita teki vastuni huripnikaṅ sarāt,
 ya dumehnikaṅ jana kabeh paḍālara.[7.1-22.2]
 
   syapa teki tan mavəlase kiteṅ sarāt,
 ri kasajjananta tuvi yan binañcana,
 pira teka pāpaniṅ asuṅ lare kita,
 kala mūḍha mūrkha tuvi tan kəneṅ vəlas.[7.1-22.3]
 
  yadiyan ruməṅvakəna saṅ mahāyati,
 ri kadurjanan saṅ agave lare kita,
 matukup kapə̄ sira savetnikaṅ hala,
 atakut kapelutana pāpa durjana.[7.1-22.4]
 
   ndak ajar kiteka rusitiṅ vvaṅ iṅ kali,
 kavi sandhi vijña riṅ upāya ṅarṣaṇa,
 mamanis maśabda madulur valokana,
 maṅimur magoṣṭhava mamet aləṅkara.[7.1-22.5]
 
   maṅucap sudharma guṇatattvaniṅ dadi,
 mahaləp mataṅgvana saloka sākṣara,
 ri tutuk jugāvruh aṅucap taman təpət,
 ri hatinya kimburu mabuddhi sādhana.[7.1-22.6]
 
   riṅ agoṣṭhi śabda mamahā marək ta ya,
 maharəp ri kosvaniṅ ujar salah kəna,
 kagiriṅ tikaṅ vvaṅ aṅucap ta yāpəpər,
 mamilət vuvusnya dumalih mamatyana.[7.1-22.7]
 
   hana len kadurjananikāgave kadaṅ,
 maṅucap ri mūlanika ṅūni riṅ vaneh,
 ṅaraniṅ bapebu madagiṅ lavan kaki,
 mara riṅ sugih dadi mapintasādhana.[7.1-22.8]
 
   hana duṣkarāharəp i duhkhaniṅ vaneh,
 mamiveka polah aṅusī mamet hala,
 mamilət mabheda maṅucap sahāgama,
 yan alah vuvusnya maṅucap madudvana[7.1-22.9]
 
   hana duṣkṛtātuhagaṇan sapustaka,
 rahineṅ kuləm vinaca nitya vus tama,
 kahiḍəp rahasya tuhu dharma saṅ viku,
 ndan isinya mudra kāla caṇḍapiṅgala.[7.1-22.10]
 
   hana len mabuddhinika rūpa bhikṣuka,
 mamanis maśabda mara riṅ pradhānika,
 saha lepanāṅajarakən vruheṅ guṇa,
 sipat iṅ kasiddhyana manon asambhava.[7.1-22.11]
 
   vara teki liṅnika katona maṅśila,
 pinarək sinevaka maminta sādhana,
 tinəkan sakāptinika siṅ samenaka,
 kuṭilā hatinya dadi miṅgat iṅ kuləm.[7.1-22.12]
 
   təka riṅ mavalkala tatan mahājana,
 pracəṭāṅ aləṅkara ri buddhiniṅ para,
 maharəp kabhaktyana pujīniṅ āśrayan,
 luməvih sumamyak alicin vavaṅ tyajet.[7.1-22.13]
 
   ṅuniveh tikaṅ vvaṅ arəbut pamuktyana,
 silih ol paḍāṅdəha mamet upāśrayan,
 hana bañcanā hapan alit viṣāmrəta,
 sumilib madoh kuṭila tan kənenuha.[7.1-22.14]
 
   si suyodhana pva ya musuhta nityaśa,
 śakunī patihnika patihnya riṅ hala,
 makaṅūni riṅ carita bhīma sārayu,
 rinacun si bhīma linabuhnya riṅ bañu.[7.1-22.15]
 
   kita teki tan vruh iṅ upāya riṅ nita,
 təkapiṅ suyodhana mameti bañcana,
 śakuni ya tādadi parih təkapnika,
 ya dumeh nitālaha tatan sakeṅ tivas.[7.1-22.16]
 
   vatuniṅ karaṅ paḍanikaṅ suyodhana,
 maluṅid malaṇḍəp arusit pasaṅ ləyəp,
 pinaran bhayāṅanini tan kənenapəs,
 mrigigih makas kasəlatan sahiṅsahiṅ.[7.1-22.17]
 
  syapa lena saṅ vənaṅ ataṅgəheṅ hala,
 kadi bhīṣma yogya pituhun vuvusnira,
 yan apeka yan mapəsa saṅ suyodhana,
 umənəṅ pva yāpituli tan kənenavər.[7.1-22.18]
 
   tuhu yan hanā kaliliran sakeṅ bapa,
 vuta tan rinakva ri hatinya tan dəliṅ,
 duməliṅ yan iṅ hala manon ndatan vuta,
 pinasuknikaṅ mala maluṅ kadurjanan,[7.1-22.19]
 
   dalu pāpaniṅ vvaṅ amusuh paṅutpata,
 parabañcanāṅulahulah ri saṅ viku,
 umənəṅ ta saṅ sujana satya sāttvika,
 apan āṅśadharma guṇatattva saṅ mahān.[7.1-22.20]
 
   yadiyan kataṅkəpana riṅ kadurjanan,
 paḍananta riṅ kirakirārusit malit,
 niyatārebut kavah amet kapāpa ṅel,
 mamaṅan tahīṅ paṅisiṅan mahurhuran.[7.1-22.21]
 
   kita teki yan maləsa riṅ kadurjanan,
 manugəl sukunta tinapəlnikaṅ pəlus,
 manəvər liḍahta mavədī rəhak vatuk,
 rasananta teka mara tan təmuṅ lara.[7.1-22.22]
 
   canto 8: 
    kaṅariṅasana kasnika matəguh apəs,
 kapanasana tikādbhuta matəguh akas,
 tinisan api tumūt maṅuluri maləməs,
 ya tika paḍani saṅ sujana parahita.[8.1]
 
  havan aradin ataṇḍəs abəcik aratā,
 kasukətan araciṅ tahi majimət arok,
 sinapu sinasapan muvah ika maradin,
 ya tika paḍani citta saṅ anəmu hayu.[8.2]
 
   hana vəsi riti tambaga matahitahi,
 salavas ika mijil juga təhər atahi,
 ya ta paḍaniṅ avak matahitahi mala,
 radinana pahayun dadi mari mahala.[8.3]
 
  halanika ri daləm dadi mətu ri yavā,
 halanika ri yavā dadi mulih i daləm,
 hiṅətiṅətən ikaṅ kadi damar akəlir,
 hala hayuniṅ ulah paḍa mamayamaya.[8.4]
 
  tivas ikaṅ añale hala hayuniṅ ulah,
 tivas ikaṅ aṅaləm luməvihakən avak,
 tivas ikaṅ aṅucap təka mamaśamaśa,
 tivas ikaṅ aṅaləm kadi maṅuguṅuguṅ.[8.5]
 
   hana viku maṅidan maṅidəri bhuvana,
 makuravit agəluṅ sukər aburarutan,
 təhər ikana purihniṅ avak apəniṅan,
 si hurip ika ya vastu sukər aburarut.[8.6]
 
   hana sira lumicin viku lagəna muna,
 vinulatan aradin taya sukər iṅ avak,
 tuhu saka ri həniṅnira təka ri daləm,
 taha si purih ikaṅ hurip aṅaṅənaṅən.[8.7]
 
   iṅətiṅətən ikaṅ manəmu sukha magə̄ṅ,
 rasarasana təkapta maṅinakana rāt,
 vvaṅ atika pinakārgadanika śaraṇa,
 niyata pamaləsanya sukha phalanika.[8.8]
 
   hana viku maṅigəl macarita rinubuṅ,
 bisa tivas ika siṅ vvaṅ atika vihikan,
 vvaṅ atika maṅalem ri guṇanika ləvih,
 vvaṅ atika saṅ asuṅ mamiguṇani guṇa.[8.9]
 
    syapa karika vinastu ləviha ya təmən,
 masuṅa varah anugrahana savijayan,
 pamulikana bhaṭāra masuṅa karatun,
 saṅ aṅaran ika siṅ vvaṅ atika vulikən[8.10]
 
    katəmu mara təkapta manəmu kavikun,
 ləkasakəna ləkasnira niravaraṇa,
 kaṅ aṅinakana riṅ jana ya ta gavayən,
 phalanikaṅ aṅucap hayu təhər apuji.[8.11]
 
  ya ta karaṇanikanaṅ viku yan apitutur,
 lumipura ri laranta phalanika təmən,
 purih ira saṅ agə̄ṅ sukhanira kalaran,
 yan anəmu lara duhkha tan ari malavas[8.12]
 
  kita mara laki sampun anəmu kavikun,
 vaṅunən ikaṅ acintya ri hati muliha,
 matutura ri bhaṭāra karaṇa sira tah,
 parahupana masucya ri sira satata.[8.13]
 
  huvus ika maradin manah alilaṅ aho,
 ləkasi ta pagaventa kaṅ aṅinakana,
 mapa karika manahta tulusa manusup,
 tan asaraga hiḍəp mami kita sakarəṅ.[8.14]
 
  kunaṅ iki nayani ṅhulun iṅətiṅətən,
 saṅ arəjuna sireka luməkasa tapa,
 makaphala mara tan hana maṅapakara,
 tumikəla taṅaniṅ vvaṅ anuduha hala.[8.15]
 
   kunaṅ ikana tukar tar ala səminika,
 sulur ika pagaventa hayu raja sura,
 makakusuma taṅisnya makaphala pati,
 rinatəṅaniṅ umah galagala ya pinə̄m.[8.16]
 
  mataṅ ika paḍa ṅadva guṇa varaśara,
 hələm i təkanikaṅ bharata ya vaṅunən,
 paḍa matihaṅa sañjata ya ta pahayun,
 niyatanika hələm juga taya vuruṅa.[8.17]
 
   nahan ikana vuvus munivara karuṇa,
 mamitəkəti ri saṅ nṛpati lima suta,
 dadi ta nṛpati dharma sumahur atəgəg,
 ri hilaṅ i pətəṅ iṅ hati maluy apaḍaṅ.[8.18]
 
   canto 9: 
   tulusakəna tikuṅ sih saṅ mahāpaṇḍitārya,
 ri pukulun apan evəh ṅvaṅ kədə̄ dhīra satya,
 naya ra putu mahārṣi pveki maṅkin saharṣa,
 ri tulusani saṅ āryā phālgunāṅhyaṅ riṅ agra.[9.1]
 
  pinəkətana ri sandhijñana de saṅ munīndra,
 ləkasiṅ atapa nisniṅ jñana sampun viśeṣa,
 nāhan ikana vuvusniṅ nātha dharmātmajāsvī,
 ri larisani saṅ antən śīghra maṅsə̄h manambah.[9.2]
 
   mamituhu ta sirosən saṅ kinon siṅ pakona,
 ri sira dadi ta mojar saṅ ṛṣī nīti yogya,
 riṅ ulahaniṅ acintyan dug səḍəṅ dhyānayogī,
 avarah alaniṅ ambək bañcanākveh musuhnya.[9.3]
 
   hana ta musuh anūkṣmālit mamor īṅ acintya,
 aṅidərakən anuntun riṅ katon mogha lamlam,
 pinatitis iṅ alitniṅ jñāna nis tan paśeṣa,
 mata pinati vinaṅsul sandhiniṅ yoganidra.[9.4]
 
   gavayakəna ləkasniṅ lakṣaṇāmudra jāpa,
 mata mulati lalāṭa byakta yogānta siddha,
 katəmu taman inuṅsī vastuniṅ tan pavastu,
 kadi laliniṅ aṅantuk ləs ləyəp riṅ kamokṣan.[9.5]
 
   kavaca śara laras len taṅkulak tan madoha,
 phalanika si kadhīranyan rumakṣeṅ śarīra,
 səḍəṅ iṅ avamanan deniṅ musuhteka mūrkha,
 sukha pəjaha siluṅluṅ taṅkulak len laras hrū.[9.6]
 
    hana ta vukir apūrvāgə̄ṅ paran saṅ matīrtha,
 saphala paraniṅ aṅhyaṅ byakta saṅ hyaṅ hana ṅkā,
 giri varasura sākṣāt rīndrakīlāgra rāmya,
 ya ta pinakakasiddhan ṅūni de saṅ hyaṅ indra.[9.7]
 
  hana ta sira maharṣi khyāti riṅ svargaloka,
 sira ta rata paranyan yogya vus labdhacitta,
 tuvi ṅaranira saṅ dvaipāyaneṅ rāt kavīryan, 
 sira ta vəkas i dharma hyaṅ śivan vus pralabdha.[9.8]
 
      nahan ikana tuduh śrī dhomya riṅ nīti yogya,
 rahina tuvi kamantyan tejaniṅ sūrya tumraṅ,
 gagaṇa kadi sinapvan taṅ pətəṅ tan paśeṣa,
 kadi manah i saṅ amvit maṅkatāṅhyaṅ riṅ agra.[9.9]
 
  dadi ta sira madandan saṅ təlas labdhacitta,
 praṇata təlas amuspeṅ saṅ mahāpaṇḍitārya,
 ibunira sira vinvit luhnirādrəs tan ampət,
 kadi təhəra tan antuk denirāpan katrəṣṇan.[9.10]
 
   anaku yanaku māsku ṅke lah uṅsuṅku śīghra,
 ṅhulun umulat aməṅpə̄ṅ dak pahāvas ta putra,
 mapa tika vuvusaṅkvā māsku tan vruhku mojar,
 ri kita laki savetniṅ tībra deniṅ larāgə̄ṅ.[9.11]
 
   nahan ikana pasuṅkvā mah tikaṅ vastra taṅgap,
 kəmulani tanayaṅkv āṅhiṅ pavehniṅ kahīnan, 
 anaku laki pahenak mah səpah ṅke vajaṅku,
 vacananira maper luh nitya madrəs tan ampət.[9.12]
 
   canto 10: 
   tan ṅeh tikaṅ lara yadin caritan bhaṭārī,
 sampun saṅ ārya mamuhun ri narendraputra,
 saṅ dharmaputra humənəṅ magəgəh katīkṣṇan,
 luh nityaśāmilihilī ri pipi dravādrəs.[10.1]
 
   mojar sirāṅisəkisək səsəgən tan ampət,
 antənku saṅ tulusa siddha ri pāda saṅ hyaṅ,
 eṅət kitāntən i vuvusnira saṅ mahārṣi,
 lāvan kayatnakəna nitya tikaṅ samādhi.[10.2]
 
   nā liṅ narendra saha luhnira pan katṛṣṇan,
 mamvit muvah sira ri saṅ vara bhīmasena,
 saṅ bhīma yeka mahivaṅ panaṅisnya ṅəmbe,
 lvir miṇḍa riṅ təgal ayun malajəṅ kavarṣan.[10.3]
 
  maṅkin taṅis pavanaputra maṅantugantug,
 umbəl mijil gidəgidə̄ riṅ iruṅ ya madrəs,
 lāvan ta lətnya kuməlus mabaṅə̄r vətunya,
 kompol katon tan inivə̄ təkapiṅ larāgə̄ṅ.[10.4]
 
   tan ṅeh taṅisnya caritan pravarārya bhīma,
 saṅ phālguneki mamuhun ri saṅ āri karva,
 saṅ dropadī sira ta rūkṣa rapuh kaləsvan,
 śokānaṅis maṅiḍupuh sira yan panəmbah.[10.5]
 
   saṅ phālguneki manaṅis maṅadəg sinəmbah,
 kepvan ta cittanira denya maśabda maṅrəs,
 yekāmukət pinakaśatru təkapniṅ amrih,
 hetunya yan kapihənəṅ sira denya kepvan.[10.6]
 
  siṅgih ḍaḍuṅ pinakapāśanikaṅ kamokṣan,
 tṛṣṇā jugāgavaya sih mamilət riṅ aṅga,
 vyaktinya yan dadi śarīra muvah kabhāva,
 ṣaḍvarga yeka dadi riṅ dadi mogha tṛṣṇa.[10.7]
 
    maṅkin ta kāṅən i halanya yadin katūta,
 marmanya śīrṇa pinəgatnira riṅ kadhīran,
 śāntā sahiṣṇu pamunahnira tan paśeṣa,
 hetunya śīrṇa malilaṅ dadi citta mahniṅ.[10.8]
 
  maṅkat sirātəlas abhūṣaṇa ratna mabhrā,
 lāvan sasañjata kabeh paḍa nora kantun,
 luṅhā sirāṅinakinak təka riṅ pradeśa,
 akveh tikaṅ vinulatan magave praharṣa.[10.9]
 
  canto 11: 
   rāmyārūm kahaḍaṅ kapāt lakuniran vahuvahu katiban javuh pisan
 vahv āron səminiṅ tṛṇāṅkura latākiris asəmu hijonya kābunan
 vahv aṅluṅ sakilan gaḍuṅnika lavan katirah aṅurukəl suṅutnika
 aṅhiṅ kəmbaṅ ikaṅ mənur mvaṅ asanāṅruhuni ri pasəkarnikaṅ vuṅū[11.1]
 
    rəmrəm traṅ manisihnisih vahu mayat javuh ika malilaṅ kapāvanan
 gəntər dohnya ləyəp tunenaṅənaṅən vahu lumarap ikaṅ taṭit ləṅit
 lumrādrəs mapalayvan iṅ gagaṇa meghanika silih alintaṅ iṅ laṅit
 məṇḍuṅməṇḍuṅ adoh riris ḍumavuh iṅ vukir aṅinaki cittaniṅ maṅə̄[11.2]
 
  tistis lampah irāṅavetan aṅalor tan agəlis aṅadəg sireṅ hənu
 ləṅləṅ deni gərəhnikāmisiki karṇanira kadi makon manoliha
 ṅkān maṇḍəg sira tan vavaṅ lumaku denya kadi pasayut iṅ haneṅ jinəm
 marmāṅrəs tvas irāsəkəl dadi tumuṅkul aṅusapi ri luhnikaṅ mata[11.3]
 
  śokāṅlih kumətər tikaṅ hati baṅun tan apupula muvah tikuṅ manah
 lāvan bhrāntani saṅ kināryakənireka malara ri pasahnireṅ priya
 yekāṅlūd ruməmək manahnira təkapniṅ aṅucapa kakūṅnya tan hana
 aṅhiṅ luh kalavan taṅis juga siluṅluṅira yan iṅucap ndatan humuṅ[11.4]
 
  maṅkin citta nirāləməh dadi maluṅguh akəcap aṅəsah vuraṇḍuṅən
 aṅlūd deniṅ aripnikaṅ mata pilih sira hinucap aṅāryakən ṭikā
 lāvan trāsanikaṅ ləbū ya ta tiniṅhalan ikaṅ aṅuṅaṅ malar vruha
 aṅhiṅ caṇḍinireka tambak inukir cinaviri mapucak patah muṅub[11.5]
 
   akveh kāri vimūrchitālara təkapnira kapihutaṅan karāsikan
 bhrāntajñāna makiṅkiṅ osah aṅəsah rahina vəṅi taṅisnya tan pəgat
 ṅūni hyunnika tan vəḍar katəmahan kavətu təkap i gə̄ṅnikaṅ lara
 pə̄mpə̄man ri daləm pamə̄man i huvusnya ratəṅ ika paḍanya tan pahi[11.6]
 
   maṅkin kāṅənaṅən təkapnika ri tan ḍatəṅaniran asuṅ lare hati
 aṅlampū pəjaheṅ tilam gatinikāruruba sapavəkasnireṅ karas
 len tekaṅ humənəṅ maṅantyakəna liṅni kaḍatəṅan i saṅ mareṅ vukir
 hetunyan pamuluṅmuluṅ kusuma maṅrəburəbunika muṅguheṅ jinəm[11.7]
 
   vvantən bhakti mamuṣpa riṅ pratima ketaka sira ta vinimba tan vaneh
 kəmbaṅ padmaśarīra gandha ri pipinya panirama ri luh nirantara
 puṣpāvrāṅkən ikaṅ gəluṅ guduha tañjuṅ amiraga maghəṇṭa nopura
 susvāhrit lurus iṅ təṅah ya pacarunya maṅucaraṇa sambat iṅ ṭikā[11.8]
 
  aṅgantaṅ punagiṅ tilam səkar aśoka rurubanika yan ḍatəṅ hələm
 rāmyārok ahuləs majənv i rakət iṅ maṅarəki huvus iṅ maveh səpah
 lāvan yan humuvah kənaṅ tulam amaṅkvakəna kusuma jaṅga sampəta
 len tekaṅ bakakak puḍak pamapasanya mabulakana piṅgir iṅ nadī.[11.9]
 
    kāṅkən yajña manobhaveka panaṅisnika mabalik aveda sasmita
 sə̄ṅniṅ candra mañar lumə̄ṅ ri hati kāṅkən apuyaniṅ ahoma nismara
 lumrāvrā kukus iṅ pupur mələk avor vida ri jaja tibeṅ tapih suji
 vvantən mūlya təmən sajinya vəkas iṅ kinəliran adhikeṅ pasaṅgaman[11.10]
 
   len taṅ yoga turū samādhinika rūpanira ya ta minuṣṭi riṅ hiḍəp
 enak maṅgəh ikaṅ lulut manəmu sandhi sumurup amisarjaneṅ tutur
 ātmārok si hurip məsat dadi turū təmahanika maṅipy asaṅgama
 sampun siddha sayogya riṅ pakasutan matəmu paḍa saharṣa sasmita[11.11]
 
   tan ṅeh yan caritan hiḍəpnira ri sambataniṅ alara yan kināryakən
 mvaṅ polahnika tan pəgat makapuput patinika yaya tan varəg lara
 āpan jātinikaṅ manah juga tumūt yan ulurana katon tivasnika
 ndan sūkṣmā humənəṅ sirāṅaṅənaṅən hilaṅani malaniṅ daśendriya[11.12]
 
  śīghrā śīrṇa pətəṅnikaṅ hati dumehnira maṅaṅənaṅən lumampaha
 samy ādan maṅadəg təlas lumaku tan hana maṅavara rāmya tūt havan
 məntas riṅ valahar matīrtha sira sampun arahup aradin tikuṅ hala
  tūt mārga hana siṅgulan ləbaləban kamaṅi kapur avor pakis ḍaḍu.[11.13]
 
  garyaṅgaryaṅ ikaṅ təgal kakacəman valikat upama vor kataṅkataṅ,
 səmbuṅ got kucubuṅ mavor pilapilū kutukutu kulurak ləpaṅ pahit,
 paṅgil paṅgaga siṅkaban lavanlavan hana nanavidharā tapak liman,
 lundāluṅ kalavan galiṅ lumalay iṅ vaduri lalavatan paḍāsinaṅ.[11.14]
 
   canto 12: 
   sakaton paḍāmuhara rāmya ri havanira tan madoh dahat,
 pagagan hañar binabadan pagər ika rinurah təkeṅ havan
 inalih təhər sinariban hana tilas ika vetan iṅ pagər
 ya tinūt nirāṅinakinak duruṅ agəmət apan havan hañar[12.1]
 
  maṅalor muvah katəmu mūlani havanira tan madoh dahat
 sinamarsamar pagər ikājajar amənər atūt havan magə̄ṅ
 agənət ḍukutnya maradin sarisari havaniṅ təkeṅ vukir,
 galagah kidulnika tinunvan avurahanikaṅ manuk mibər.[12.2]
 
   maləsat valaṅnya ya manūt kukus amarəki riṅ sukətsukət,
 garagat manamber aṅusī ḍaliḍali manucuk valaṅ kiṭik,
 barabat barā mahurahan gulunika masavit valaṅ gayār,
 umənəṅ caṅaknya mavədi raray aṅaruhi riṅ təgal humuṅ.[12.3]
 
    halivat sirerika suməṅka ta lakunira tan madoh dahat,
 pagagan səḍəṅ vinulatan tanəmanika kabeh paḍāhijo,
 jalureh lavan kacaṅ uris təpinika masinaṅ bayəm suluh,
 kamale valuh paḍa lumuṅ karavila mabiluṅkahan timun.[12.4]
 
  jinajarjajar jalih ikaṅ jalu jura juvavut jabuṅ jarak,
 cipakan hirəṅ muṣika tumbara kəsura jasun putih laja,
 salarik jasun mirah avor pacar adiləm arok bayəm kakap,
 sulasih kidulnya manisih patula paliṣa len kacaṅ hijo.[12.5]
 
   kahalintaṅan təkap irān panəmu tarukaniṅ siluksiluk,
 mapabañvan endah alaṅə̄ vuninika magulaṅgulaṅ pətuṅ,
 tinanəm tikaṅ kayu puriṅ jinajar i təpiniṅ pagərpagər,
 mayanāsinaṅ vuṅa talinya vuṅa vari mabāṅ hanāputih.[12.6]
 
    maṅalor sirānəmu gəgər śavayanikaṅ alas taluntalun,
 ri lurah ləbak pasavahan bañunika maputih tiniṅhalan,
 masamīpa pə̄h pisaṅ alas nalikira hana riṅ juraṅjuraṅ,
 halaləh tinolih alaṅə̄ maṅəḍapəḍap ikaṅ valīkaḍəp.[12.7]
 
   maṅavetaniṅ gəgər ikaṅ lakuni sira suməṅka riṅ gunuṅ,
 irikaṅ katon gəmən alas vinulatan iṅuṅaṅ tikaṅ kidul,
 daśadeśaniṅ nagara tan katəṅər i paṅasutnikaṅ limut,
 dinələṅ baṅun tan aratā ləmah ika kadi toyaniṅ tasik.[12.8]
 
  patapan kapaṅgih alaṅə̄ havan ika titir olihiṅ mahas,
 kabaṅət kalinya maməluk lagi manucul i sandhiniṅ tapih,
 haradin puḍaknika hañar pinaraban anilib təkeṅ kuləm,
 vulakan pilih panulikan hana səmi kadi layvaniṅ gəluṅ.[12.9]
 
   hana tāhanaṅ katəmu riṅ havan alaləh aliṅgih iṅ vatu,
 paṅadeśani ṅvaṅ umulat kətəkətəg ika mār sumamburat,
 haṅagəm ḍuhuṅ lakinikā saṅ anakəbi ya tātapih sabuk,
 kataraṅgul adbhuta tumon sira paḍa murəṅaṅ parəṅ madəg.[12.10]
 
   alivatnirerika katon ta sukusukunikaṅ gunuṅ magə̄ṅ,
 masəkar tikaṅ kayu palāśa kadi gunuṅ apuy katon murub,
 asanāləvas kadi hudan kanaka ḍumavuh iṅ ləmah marūm,
 mariris rəbuk saha kilat vəlas arəp amilət katon lumuṅ.[12.11]
 
   mapasarpasar savaṅ ikā vukir amavā laṅə̄nya yan katon,
 maḍasar gaḍuṅ mənur avor katirah aravayan matūt havan,
 matihaṅ lurukluruk aśoka dəlima mavade tahən manis,
 dagaṅanya sarvaphala yeki viphala vəḍətan hanāhañar.[12.12]
 
    pujiyan ləvih phalanikaṅ vukir avuni salaknya yan tasak,
 hanamar mətah vila lumutnya pisaṅ ika tumuṅkul iṅ havan,
 kamiris ratəṅ kacapi juṅga masinaṅ atəguh taman rurū,
 hana duryan aṅruhuriṅ ambavaṅ ika mapagəh paḍālurus.[12.13]
 
  sakaton təkapnira baṅun tan anumata ruhurnikaṅ kayu,
 hatugəl juraṅni kalukat bañunika luməvih mareṅ kali,
 pujiyan paḍāṅrəs ikanaṅ paraṅ apiṅit aroṅ daləmnikā,
 hamunah səkar barat ikāṅhalani ri sapanāndhiniṅ vuṅu.[12.14]
 
   tumurun sirerika katon ləbak ika hana simpaṅ iṅ hənu,
 humənəṅ vatunya hulatən ri lavas ika panambir iṅ kayu,
 atuhākəpuh vahu mataṅkil amasah i sarenikaṅ juraṅ,
 pasaṅan lələh ləvas amaṅku kamatamata tuṅgakiṅ pətuṅ.[12.15]
 
   i samīpa vaṅkay iṅ apeki ta kunaṅ ahariṅ turuṅ ləvas,
 hana valkalātulak alī kupina kayu lavan valuh tutub,
 viku ganya saṅ mati pilih maṅaluśa tumurun sakeṅ vukir,
 paṅadeśani ṅvaṅ umulat rāga sapi kulavuk hibək cacah.[12.16]
 
  asamun hənunya maṅalor ya ta havanira tūt alas magə̄ṅ,
 asuṅəb sumoṅ kayu rumambay avilət arukət lavan latā,
 sirarānamun tapak ikaṅ kidaṅ adulur umaṅsul iṅ juraṅ,
 muni təp macanya hana riṅ sukəsukət amarəki riṅ rənək.[12.17]
 
   arənəb hi sor kadi guhā təkapiṅ aruṇa tan katon dahat,
 aradin ta yaṅ ḍukut alit mati təkap i patapnikaṅ sukət,
 kasilib kuciṅnya mamanek phala mamucak iliṅ vəsah təpus,
 kapitūt təkeṅ vana lumuṅ maṅalaya manuduhnuduh tavaṅ.[12.18]
 
   alivat nirerika suməṅkā ta lakunira rāmya tūt hiriṅ,
 ri ləbakləbaknya tan adoh vara kayu gumuliṅ lakar hañar,
 mapaḍaṅ kidulnya babadan hana kadi patapan kacuntənan,
 muni poṅ kəpoṅ svaranikaṅ pamalumalu lavan tabaṅtabaṅ.[12.19]
 
   ndā nihan kapaṅgih ikanaṅ pathani ləvas avūk hatəpnikā,
 vulətan gigal katuruhan hana parab ika matra tan ləbur,
 kakavin lutūr hana ta śeṣanika mapitəṅət samarsamar,
 suhunanya mesi ri lavasnya hana viku maṅambareṅ ləmah.[12.20]
 
   ri havanya rāmya majajar kaniri kayu puriṅ tahən manis,
 kamuniṅ lavan kayu kuniṅ parajita marurub vəlas harəp
 tinatā tinumpa tinapan vatu havan ika tūt hiriṅhiriṅ
 tinalaṅnalaṅ bañunikā murus anərusaniṅ juraṅjuraṅ[12.21]
 
   canto 13: 
   kalalu laku nirosən koṅaṅ taṅ patapan arūm
 kagirigiri patapniṅ merv akveh makapuratuk
 saviji tika maṅuṅgul tumpaṅnyādbhuta savəlas
 pucak ika kadi teja hyaṅ sūryā vahu sumənə̄[13.1]
 
  pinatiga ya marəp pat pantinyāvəlar aratā
 paḍa pinadu tinumpaṅ sakvehnyārəja hinəduk
 ri natar ika mavəlālvātaṇḍəs mamarakatap
 paṅəḍapəḍap i tejanyan polah makagurilap.[13.2]
 
   caracaranika rāmyāpan baprāhaləp aruhur
 inukir inapi tekaṅ gopuntən rəcəp alaṅə̄
 carita cinaritākram nyāsanyātulis atulis
 ri pucak ika karəsrəs liṅgodbhāva cinarita[13.3]
 
   lalayan inukir arja ndan rāmāyaṇacarita
 vray ika paḍa maṅaṅkat vuṅkal kral ta ya maṅusuṅ
 hana ta kapi mamuṇḍut vuṅkal sevu ḍəpanika
 pravara kapi hanūmān sugrīvāṅaliha gunuṅ[13.4]
 
   hana ta kapi matambak salvāniṅ pasir inusī
 bañunika kadi molah mīnānūt ryak aṅicipir
 aruñu-ruñu kadi lvirniṅ byaktā vənaṅ alapən
 təkapiṅ aṅukir āpan kīrṇa nyāsanika ləyəp.[13.5]
 
   nṛpatisuta tumiṅhal riṅ lambaṅ ləṅəṅ alaləh
 paṅikət ika hana vvaṅ miṅgat mvaṅ kalulut ika
 rinasa-rasanireṅ tvas rəsrəsniṅ vahu hatəmu
 sapada hana cinəṅgan cihnanyālara cinarik[13.6]
 
  dadi ta sira tumiṅhal riṅ paṇḍan səḍəṅ asəkar
 puḍak ika maṅuḍoḍan līlā lvir vətis alaris
 təṅah aṅəlih umambət lvirniṅ pādapa kasirir
 sagəmuh i susuniṅ dyah taṅ nyuh danta pajapaja[13.7]
 
   iniṅətiṅət ira lvir tiṅkahniṅ pura katika
 patapan arəcəp akveh nyāsanyāmuvuhi laṅə̄
 niyatanika pasevan honyaṅ gopura maruhur
 vvara ta vini ri saṇḍiṅniṅ kontən maṅucapucap.[13.8]
 
     hana ta kili sake jro karvānāma vasanika
 lakunira gaja līlāken keṅis təkap iṅ aṅin
 hayunira kadin aṅgererehniṅ mukha maluṅid
 mata lumiriṅ añəpñəp yan polah təka riṅ alis[13.9]
 
   saviji makuniṅ arjāsusv ahrit səḍəṅ aləməh
 təṅah alurus ajambət mambət solah ira vagəd
 təka hararas aveh kūṅ sahyāsoṅ jamaṅ anipis
 riṅariṅanikuṅ ambək tan tuhvāni kaviratin[13.10]
 
   canto 14: 
   rāmya parəṅ sirān laku paḍākavaca mirah aṅambvakən təṅah
 mogha muṅup katon sadak irāputih anəlati śeṣaniṅ jaṭā
 ndan minahā lukarlukar ikaṅ paṅisi tinigavarṇaniṅ putih
 byaktani mūlamūlanira ṅūni kakakaka sake daləm purī.[14.1]
 
   ṅkān dumunuṅ vulatnira rikaṅ yaśa kahanani saṅ dhanañjaya
 kāṇḍəg i heṅ vulatnira manon lituhayu kadi deva manmatha
 meraṅ ikaṅ manah kadaluruṅ lakunira ya ta hetuniṅ mara
 sampət irānaputnaputi gātrani susunira mogha tan katon[14.2]
 
   ñər ta manah nireki vəkasan kadikadi hana liṅsyaniṅ hiḍəp
 hetuniran paśabda hana keraṅira masəmu harṣa tan vəḍar
 rūmni vuvusnirāsəgəsəgəh tunatuna rasa tan təkeṅ hati
 ndan ri halisniran kadi kilat ri mata katəmu deniṅ aṅrəṅə̄[14.3]
 
   marma vuvusnira mpu kili yan sira kadi hana cihnaniṅ vruha
 ndan paḍa meraṅ an vulat i saṅ vahu-vahu təka riṅ vanāśrama
 byakta bhaṭāra manmatha savaṅ paja-pajanira saṅ hañar ḍatəṅ
 ndan kadi buddhiniṅ lumihat iṅ haləsəs ika manahnire daləm[14.4]
 
   byakta saṅ arjuneki ri hiḍəpnira ri hati nihan paṅavruha
 rūpa lavan laras mvaṅ ikanaṅ makuṭa kavaca ratna taṅkulak
 lāvan ikaṅ manis ya panəṅərnira kadi madhu yan vinəṅyakən
 hetuniran patakvan irikaṅ parananira mataṅniran ḍatəṅ[14.5]
 
   somya vuvus narendra mavalokana mavarah i doniran ḍatəṅ
  “mahyun atīrtha riṅ vukir ameta patapana maṅiṣṭhy anugraha
 “ātmaśarīraśoṣaṇa gəgə̄n ranak ira ya ta hetuniṅ mara
 pājarirāmanis duga-dugāṅinaki ri sira devatā kili[14.6]
 
   “ndah varahən ranaknira ri saṅ pinakaguru haneṅ vanāśrama
 “lāvan ikaṅ vanāśrama ṅaranya ya ta pavarahe ṅhulun təmən
 liṅ nṛpaputra mojar i siraṅ kili dadi mavarah satorasih
  sojar ire narendrasuta: “yeki kari vanavatī prakāśita[14.7]
 
  “mvaṅ sira saṅ maṅanti pinakādiniṅ anaruka nora len vaneh
 “śukla pavitra riṅ brata namaskara ṅaranira saṅ mahāyanī
 rājavadhū kamūlanira ṅūni tuhutuhu mahāgave tapa
 yeka dumehnikaṅ patapan adbhuta kadi puraniṅ surāpsarī.”[14.8]
 
   maṅkana liṅnira mpu kili saṅ saviji sira ta keməṅan lara
 meraṅ ikaṅ manah ya ta nimittaniran ahaliṅan duniṅ saka
 ndan hana ganya polahira ṅūni ri səḍəṅira ṅanti riṅ puri
 śeṣanikaṅ lulut kabalunan ya ta mətu kadi kasturīṅ tutuk[14.9]
 
  saṅ nṛpaputra yeka maṅucap sira saha guyu medəm aṅlare
 gātranikaṅ payodhara maśeṣa ta ragət ika mātra tan ləbur
 yeka sinindhisindhinira yan təlas anulus (s)ireṅ kilīnira
 ndan lumiriṅ midəm kadi mulat riṅ atapih apaciṅciṅ iṅ bañu[14.10]
 
   tan huniṅan raras-raras i śabdanira kadi mahāgave lara
 hetuniran parā tumama riṅ patapan i kahanan mahāyanī
 denira devatā kili paḍāṅdulurakən i saṅ ārya phālguna
 kagyat (t)a saṅ vatək viku kabeh tapa tapi kavəṅan tumon sira[14.11]
 
   ṅkāna rikaṅ pasevan ahaləp ya ta dunuṅaniran ginocara
 saṅ rəṣi goravāṅhaḍaṅakən phala hana bañu muṅgu riṅ tavik
 lan sərəh arja riṅ pamucaṅan kinajaṅan ahaləp lavan madhu
 somya səgəh-səgəh munivareṅ sira mataña rikaṅ prayojana[14.12]
 
   canto 15: 
    “bapa mapa hetuniṅ nṛpati yan ḍatəṅ hiṅ acala
 “aməṅ-aməṅeṅ vanāśrama kunəṅ sabhāgya ta laki
 “tapa-tapa tan gənəp təmu tahun ṅhulun cumaṭaka
 “manaruka tapva yan təmu kadharmaniṅ kadi kita[15.1]
 
   “kunaṅ i ḍatəṅ narendra lumavad rikaṅ vanavatī
 “kadi phalaniṅ tapā pinaraniṅ vvaṅ uttamaguṇa
 “athava bhaṭāra śakra manurun kunəṅ kavəlasən
 “riṅ atapa lot sahiṣṇu mamaṅan-gaṅan satumuvuh”[15.2]
 
   vuvusira saṅ yatīndra mavalokanāṅupaśama
 nṛpasuta kepvan iṅ sahur apan ta duhkha virati
 lara katikeka hetuni ḍatəṅniran paməṅ-aməṅ
 ya tika nimittaniṅ mavacanātərəh saha taṅis[15.3]
  
   “praṇata ri jə̄ṅ munīndra huniṅan taṅisniṅ alara
 “mavaraha riṅ kahīnan iki donya riṅ kadi sira
 “karaṇa jugeka hetuni ḍatəṅ manəh munivara
 “nṛpati yudhiṣṭhireka kəna bañcane dyutanika[15.4]
 
   “kanaka maṇik lavan pura təlas haneri pukulun
 “ratu śatakoraveśvara ya duṣṭa tan sipi-sipi
 “hana ri pakumbakan sira kabeh lavan munivara
 “sira babuni ṅhulun sira tumūt kapāpa kaluṣa[15.5]
 
  “kunaṅ iki hetuniṅ təka rikiṅ vanāśrama giri
 “inutus i pun yudhiṣṭhira mareṅ girīndraśikhara
 “gumavaya siddhaniṅ tapa lavan bratekana gəgə̄n
 “təhəra tan antukekana yadin ta yāṅanumatā[15.6]
 
  nahan ika liṅ narendra saha luh nirādrəs i pipi
 paḍa kapiluh ta saṅ viku kabeh tumon kasiharəp
 dadi sumahur ta saṅ rəṣi tumūt ta luhnira mijil
 iraṅ i manahnireki dalihan musap sipatira[15.7]
  
   “kunaṅ iki pājaraṅkva ri bapaṅku mevəh atika
 “tulusa hayunya riṅ sukha mamuktya tan kahavarā
 “kunaṅ iki jātiniṅ hala hajəṅ paḍeki katəmu
 “hayuni tapanta ṅūni kasəlan halāhayu tumut[15.8]
 
  “mataṅ ika saṅ vatək viku paḍāharəp kaləpasən
 “apan ikanaṅ gave hayu ṅaranya nora manulus
 “hala hayuniṅ manah juga tumūt ta yāsilisilih
 “paḍa maṅalap titahnya kətikaṅ janānvam atuha[15.9]
 
  “kadi hana taṅ vvaṅ uttama vənaṅ vinastu ləpasa
 “viku sira səṅgahən ləpasa maṅkin evəh atika
 “ratu sira vastunən ləpasa maṅkin evəh atika
 “yadin i patinta tan vənaṅ akun ləpasnya tuduhən[15.10]
 
   “kadi hana jāti nityaśa ṅaranya yāvat ahurip
 “kadi hana tan kəneṅ mala ṅaranya yāvat ahurip
 “kadi hananiṅ sinaṅśaya ṅaranya yāvat ahurip
 “kadi hana tan kəne pati ṅaranya yāvat ahurip.[15.11]
 
   “paməṅ-aməṅan tikaṅ sukha bhinukti yan vruh atika
 “paməṅ-aməṅan tikaṅ guṇa makarma yan vruh atika
 “paməṅ-aməṅan tikaṅ nita pasaṅ yadin vruh atika
 “paməṅ-aməṅan tikaṅ gati śarīra yan vruh atika[15.12]
 
   canto 16: 
   “kavikun karatun pva ya paḍa mamusuh
 “kavi vāni marūpa maguṇa mapirak
 “hina dīna tivas yaya juga hamusuh
 “añale cinale ya maṅucap inucap.[16.1]
 
  “sira saṅ karakət kapaṅanan irika
 “hala tan katutur təmahan ika tivas
 “si rajah si tamah təka ta ya maṅusī
 “mamilət manəvək ri hati ya sumaput[16.2]
 
  “nṛpa dharmasuta pva sira karakətan
 “irikaṅ kabisan guṇanira manita
 “təmahan ya binañcana kinirakira
 “inupāya pinet ri kahilaṅanira[16.3]
 
  “puput iṅ naya mevəh atika karatun
 “vəkas iṅ guṇa sarvagata kira-kira
 “sira saṅ marəkeki pilihana təhər
 “tiga saṅ vvaṅ inuttama marəka təmən” [16.4]
 
  adavān vuvusən vacana munivara
 sumurup taṅ aditya pətəṅ avunavun
 atəhər ta narendra makuləm i daləm
 ndan ikaṅ mata tan kəjəp aṅaṅən-aṅən[16.5]
 
  canto 17: 
   sore kāla ḍavuh pisan siran amaṅkuk aṅaraṅ aṅəsah vimūrchita
 lvir mukṣā humənəṅ maṅə̄ lalin aturva hiḍəpira ri śirṇaniṅ hati
 kāṅən dohnikaṅ uṅsirən lavan i tan kavənaṅa paṅutus yudhiṣṭhira
 yāṅdagdhātəmahan taṅis kadi taṅisniṅ inalapan i tapvaniṅ gati[17.1]
 
   ləṅləṅ saṅ nṛpaputra riṅ tvasira kepvaniṅ ulaha savaṅ kuraṅ tutur
 aṅruṅkuk makəmul carik maṅiḍukus tan aharip apan ardha kātisan
 ñəp-ñəp taṅ manah aṅgagap turida tan katəmu rasanikaṅ prayojana
 deniṅ bhrānta kunaṅ dumehnira mataṅhi maṅən-aṅən i ṅelnikaṅ dadi[17.2]
  
   “yan vikvāku mapakṣa kəmbaṅ irikaṅ havan amarəki piṅgiriṅ nadī
 “bhuktin tuṣṭaniṅ āṅaras pipi tamolaha riṅ asana kəmbaṅeṅ rahi
 “tan tūteṅ vana śūnya mūḍhaniṅ aśoka ləvas inulah iṅ sadāgati
 “enak ṅvaṅ maluyeṅ sabhānamun aṅuṅsira vəkas i liriṅniṅ aṅdyahi [17.3]
 
   “lāvan bāyu mapakṣan anglvaṅ iṅ iruṅ kahananika ri sandhiniṅ smṛti
 “mvaṅ muṅgv iṅ təṅahiṅ vvaṅ adyah aməḍar tapih aṅəlih i kālaniṅ huyaṅ
 “yan riṅ strī maṅisis gəluṅ katitihan kahariṅətən i sampuniṅ gati
 “ṅhiṅ yan və̄tu riṅ ambəkan təmahanaṅkva ri səḍəṅ ika kenakan smarā [17.4]
 
   liṅ saṅ pāṇḍusute daləm hati taṅeh laranira caritan davākəna
 ñəp-ñəp rəp humənəṅ maṅardhana sireṅ hati vəkasan avā tikaṅ manah
 kāṅən teki pakon munīndra ri siran gumavayakəna siddhaniṅ tapa
 yekānīrṇakəna lyaniṅ viṣaya hetuniran atutur iṅ prayojana [17.5]
 
   tatkālā humənəṅ sireki caritan surakili saṅ inuttameṅ hajəṅ
 saṅ tuṅgal marikāṅaran gula vuluh saṅ araras inucap sakeṅ purī
 ṅkā tekin hana śeṣaniṅ turida harṣanira ri siraṅ ārya phālguna
 ṅūnī jro puri rakva yan sira sarāga saturida kakumbaṅeṅ jinəm[17.6]
 
  canto 18: 
   təṅah vəṅi səḍəṅ kəjəpni paturūnira para kili riṅ bale təṅah
 lavan tapa-tapī pasevan atunāguru kaki haturū haneṅ ləmah
 dudū taṅ aturū hi sornikaṅ aśoka tapa-tapi lukar tapihnika
 katon kadi rare vaneh kadi siran vahu pinaras apan hañar viku [18.1]
 
   sira mpu kili mār tikaṅ hati vavaṅ təṅah aṅəlih apan kakiṅkiṅan
 ya hetunira yan lumampah aṅamər laku ḍatəṅa ri saṅ nṛpātmaja
 anūt pətəṅ ikaṅ gaḍuṅ lumalay iṅ tarətəpan aṅadəg sirerika
 tapihnira vavaṅ luse ri paṅagəmnira sərəh avalun jamaṅ kuniṅ [18.2]
 
  tan eraṅ ucapən yadin hana kumavruhana ri sira yan maliṅ raras
 savetni paməvəhnikaṅ smara tan olya kavuyuṅana de mahāyanī
 ri tan kavənaṅ iṅ lulut sinapihan puhara lara sumə̄k təke hati
 ya hetuni jamaṅnire kaviratin tamahiran akukap kakandəlan [18.3]
 
   tumindak i samīpaniṅ saka matūt hiriṅani kahanan dhanañjaya
 rasāməkula deni kuṅnira vavaṅ marək asəmək anūṅakən səḍah
 dhanañjaya vulatnirāciṅaṅ apan hana kavədi tumiṅhale sira
 nimittanira tan humuṅ mavacanātəhər aṅisər apan parək dahat[18.4]
  
   “nini syapa siran ḍatəṅ ri kahanan ra putunira baṅun mamañcana
 “huvus hilahilā marək ri gati saṅhulun atakitakī tapa brata
 “paran karika piṅgiṅa mpu kili riṅ kadi sira viku śukla uttama
 “sakeṅ viku mabhārya kevəh iṅ ulah baribari manalimpət iṅ hiḍəp.” [18.5]
 
  na liṅ nṛpatiputra yeki sumahur ta saṅ ahayu savaṅ kilīṅ tulis
  “tuhanku laki sugya tan vruha kite ṅhulun iki kavulanta ṅūny aku
 “lanā pinakāsih iṅ kadi kitānulus araras arūm priyambada
 “ṅhulun ta tiki kesiniṅ nagara lāgi pinakasuvəṅ iṅ kinonəṅan” [18.6]
 
   raras-raras i raśmi-raśminira saṅ kili mavacana mār təkeṅ hati
 mapolaha maśabda tuṅtuṅiṅ alisnira ta karika nūtakən liriṅ
 mrəṅəs luṅid i dūnikaṅ mata rasāməgatakəna hatin kapaṇḍəṅa
 tuhun gula vuluh panəṅgahira saṅ viku ri siran anorakən kilaṅ [18.7]
 
  samaṅkana nirūpa saṅ kili savaṅ səkar asana tibā sakeṅ gəluṅ
 kusutkusut ikaṅ payodharan inaṅsvakəniran umarək nṛpātmaja
 narendrasuta heva miṅsər aṅusap ləṅənira ri pagəhnikaṅ manah
 ya hetuni vuvus nirāṅənək-ənək mapitutur ikaṅ enakeṅ sarāt[18.8]
  
   “nini hyaṅ aparan ta hetuniṅ amuṅpaṅa turida katon tivasnika
 “paran karika paṅhiḍəp tanayaniṅ kadi sira viku yan pamet hala
 “katuṅgalanikaṅ tinuṅgalakən iṅ hiḍəp inayu sinimpən iṅ manah
 “ya tānulus anəmvakən kaviratin tapanira tuməmuṅ prayojana [18.9]
 
   “sahiṣṇu muditā kasāttvikanikaṅ pamunahira ri gə̄ṅnikaṅ tamah
 “si metri karuṇā kaśāntananikaṅ panapunira ri śaktiniṅ rajah
 “huvus pva ya hilaṅ katon ta kəḍap iṅ manəmu-nəmu katəmvaniṅ hilaṅ
 “hananta ya hananta riṅ hana haneṅ kavənaṅan i vənaṅ ndatan vənaṅ [18.10]
 
   “kalīṅanika mevəh iṅ viku ṅaranya taki-takinikānuṅ enaka
 “mataṅnya paḍəmən tikaṅ tamah agə̄ṅ ri hati gəsəṅaneṅ adhidrava
 “rajah ta viṣa bhasmi dohakən i liṅganiṅ acala kumambaṅeṅ pasir
 “dalañcaṅ anipis hañut ri vəkasiṅ kilat aṅəḍap i mehaniṅ vəṅi” [18.11]
 
  na liṅnira saṅ ārya phālguna maśabda mapitutur i sandhiniṅ licin
 sira mpu kili kasrəpan humənəṅ epu laranira haluṅsuran taṅis
 jamaṅnira kuniṅ mələs təkap i luhniran aṅapitu kālaniṅ kapat
 kunaṅ hiḍəpire daləm hati samātran aṅinakana vṛtta kampəta[18.12]
 
  canto 19: 
   vəkasan sira saṅ kili mavacana somya riṅ ambək arūm
  “laki saṅ nṛpaputra tuhu-tuhu vuvusta təmən rahayu
 “ra tapīki katuhvaniṅ ulah amurug təkap iṅ viṣaya
 “vulaṅun gatini ṅhulun iki bapa deni vəlasku tuhan”[19.1]
 
  adavān caritan sira kili paṅucapnira vah panaṅis
 praṇa bhakti maṅañjali ta sira ri saṅ nṛpa pāṇḍusuta
 atəhər maṅadəg sira humənəṅ i dāyaniran muliha
 i larisnira tan vavaṅ agəlis anolih asoṅ lara sih[19.2]
 
  irikā ta sirā nṛpasuta humənəṅ kadi candra malək
 sumirir taṅ anīla kusuma tumibā taṅ aśoka marūm
 muni taṅ taḍaharṣa kadi manaṅis əñjuh apet karuṇa
 paṅuhuhni kuvoṅ paḍa humuni manuknya hanan pañiṭo[19.3]
 
   rahina pva mijil hyaṅ aruṇa sumənə̄ kadi citta lumə̄ṅ
 irikān paṅadəg nṛpasuta mapuyəṅ sira tan paturū
 ya dumehnira tan vavaṅ umarək i deni kəsəlniṅ avak
 marahup sakarəṅ sira maśuci mamudra viśeṣa vidhi[19.4]
 
   canto 20: 
   mamuhun ta saṅ ārya təlas iṅ arahup,
 ri mahāmuni kapva kavənaṅ amulat,
 umijil sira riṅ gupura təlas adoh,
 ulihiṅ lumivat lalu təka riṅ alas.[20.1]
 
   prukutut muni riṅ paṅalaya-layanan,
 aṅukū dṛkukūnya muni masahuran,
 paṅətərni putərnya paḍa mavurahan,
 hana len humibər ya teka maṅaḍapaṅ.[20.2]
 
  hana cukcak atindak i paṅiṅ agaru,
 anisik sinisik paḍa maṅariṅ-ariṅ,
 vudiniṅ tumiliṅ mamarəki pahatan,
 katapaṅ ya mapaṅ kadi ta tinatapan.[20.3]
 
  lvah agə̄ṅ madaləm katəmu təkapira,
 umilī mahəniṅ bañunika mabhiru,
 ri təpinya lumut-lumut ika mahijo,
 padulurni pakuṅnya mamarəki vatu.[20.4]
 
  hana mīna mahosya ri təṅah ahayū,
 putihan gumivaṅ gilap ika maputih,
 kadi teja sənə̄nya lumarap ahijo,
 paṅacarni lajarnya mamarəki paruṅ.[20.5]
 
   ri prəḍuṅnya midər bañunika malivuṅ,
 ri kəḍuṅnya mucul dələg ika maṅaluṅ,
 tuməluṅ dumudul vuluh ika ri təpi,
 ri parasnya susuhnya maṅavat adulur.[20.6]
 
  ri hiriṅnya pacar gunuṅ abaṅ aputih,
 hana ciṇḍaga siṅgugu pakis aṅuvuṅ,
 kasine makuniṅ vvah ika kunaṅ-unaṅ,
 kadi kupyaragāyuta paḍa sumənə̄.[20.7]
 
   saruni riya mas kadi suvəṅ araras,
 hana saṅga laṅit kuravara kamuniṅ,
 paḍa məmbaṅ i sornya vulakan ahəniṅ,
 irika ta saṅ ārya marahup atəhər.[20.8]
 
   canto 21: 
   atha ri huvusniṅ marahup atīrtha
 lumaku sirātūt ri təpinikaṅ lvah
 jaha kayu paṅgaṅ ri təpinikaṅ lvah
 paḍa pukapūrug ləmah ika runtuh[21.1]
 
  bañunika manduk ri təpi kavaṅsul,
 gumuruh anəmpuh maṅənani vuṅkal,
 makaparapal paṅniṅ asana kontal,
 kahava təkapniṅ bañu gunuṅ adrəs.[21.2]
 
  hana bañu muñcar mətu saka riṅ roṅ
 sumirat anəmbur maṅadəg anuṅguh
 tuməḍun i roṅniṅ juraṅ aparaṅ groṅ
 muni gumuruṅguṅ paraṅ ika sumoṅ[21.3]
 
   kalalu kapaṅgih lakunira səṅkan
 kayunika məmbaṅ paḍa ya makəmbaṅ
 paḍa ya makumbaṅ muni makabrə̄ṅə̄ṅ
 hana muni riṅ paṅ manuk ika gəṇḍeṅ[21.4]
 
   jalada ya məṇḍuṅ sumahab atimbun
 gumuruh agəntər patər ika medi
 riṅ alavas onəṅ kadi kəna rāga
 kadi ta ya masyaṅ hamisiki karṇa[21.5]
 
   nṛpatisutāṅlih lumaku kaləsvan
 maṅadəg i sorniṅ kayu manis arja
 haṅin ika madrəs kilat ika matruh
 madulur alisyus camara muni syok[21.6]
 
  kalalu lumampah təka riṅ alas gə̄ṅ
 vahu təka moghaṅ riris alit akrəp
 narapati maṅkin lumaku tan aglis
 payuṅira roniṅ kamumu ya malvā[21.7]
 
  təka ya ta sumyuk hudan ika madrəs
 gumuruh agəntər kadi ta ya guntur
 gəlap ika makrəp muni ya guməntər
 kadi vəṅi taṅ rāt kalimunan andha[21.8]
 
   canto 22: 
    narendra kumətər manambəṅ irikaṅ variṅin magə̄ṅ
 təhər makiḍukus kəmulnira mələs vəḍihan putih
 linūd kinasut iṅ limut kadi kukus rumakət matis
 rəsəp sumusup iṅ kulit kadi kanin ya təke hati[22.1]
 
  narendra humənəṅ tatan vruh irikaṅ paran īkihən
 kadi pva pəjaheṅ tahən juga hiḍəpnira kapyuhan
 lavan ta kumusuhnikaṅ bañu matūt ləbak iṅ gunuṅ
 bənərnya tuməḍun mareṅ juraṅ arəs maṅiris hati[22.2]
 
   lavan kasulayahnikaṅ kayu kabeh kapurug rəbah
 rəmək ḍumavuh iṅ karaṅ kadi səpah təkap iṅ śilā
 humuṅ ya gumuruh guməntər akətug təka riṅ laṅit
 patəmpuh ikanaṅ śilā kadi kilat sumirat murub[22.3]
 
   panasnya valiraṅ kukusnya sumələk təka miṇḍuhur
 gəmut sahananiṅ tahən kadi tatal humilī katūt
 linətnya malulun lavan kayu magə̄ṅ madulur vatu
 maṅut ya ta tumūt lajarnya kapələk mati riṅ kəḍuṅ[22.4]
 
  samantaji tikaṅ hudan mari lavan pətəṅ iṅ laṅit
 mavā sahananiṅ vukir paḍa katon kayuniṅ vana
 asāt mari humuṅ tikaṅ lvah adaləm təka riṅ kəḍuṅ
 tuhun kadi rinəkrəkan sukət ikaṅ kayu tan rəbah[22.5]
 
  hanan kaḍəḍətan linət sahananiṅ vulakan pəjah
 ikaṅ paraṅ aroṅ asāt dadi hunur təkap iṅ linət
 huraṅnya hana śeṣa tan pəjah aneṅ rəṅat iṅ paraṅ
 susuhnya kasəlat ri səlvaṅ ikanaṅ vatu len paras[22.6]
 
   vaneh vvara vataṅ kapəṇḍəm irikaṅ lagəḍū samar
 tuhun kadi karaṅ vvad iṅ kayu magə̄ṅ maṅasut śilā
 hanan kasaratan vatunya kasəlap ri paṅiṅ kayu
 cacal kulit ikaṅ tahən kagutuk iṅ vatu len paras[22.7]
 
  narendra maṅadəg madan lumaku mār tikanaṅ suku
 taṅan kamakakən gigir valikatən kumayaṅ matīs
 tuvin kəsəl ikaṅ pupū ya ta dumehnira yan malon
 maṅinkin atəkən-təkən sira təhər makəmul mələs[22.8]
 
  vuluh kadi galah rəbah sinubud iṅ prarupək vani
 katūt sinusupan təkapnikaṅ aṅin sahasāṅrakut
 pətuṅnya lumayah gəsiṅnya kaḍavut gumilir sivak
 tugəl vataṅ ikāḍapur kajulinah papah iṅ hano[22.9]
 
   hulunya kababad sukunya kapipis təkap iṅ vatu
 kidaṅnya malayū luvaknya manaṅis kalavan cucur
 kuvoṅnya humənəṅ kagə̄m kakətəran svaraniṅ valik
 manuknya hana cəb luput svaranikā hana riṅ tahən[22.10]
 
  canto 23: 
   atha halivat nṛpatisuta,
 katəmu tikaṅ vana kusuma,
 papupulaniṅ kusuma matāp,
 paḍa manəḍəṅ kusuma marūm,[23.1]
 
  ravi sumurup laṅit akucəm,
 pətəṅ alimut maṅadahada,
 kumucup ikaṅ səkar aluru,
 təkapiṅ əbun rumarab atis,[23.2]
 
  kayu mavənəs mari kuməñar,
 təkapiṅ aṅin sumirir alon,
 asəpi tikaṅ vana kusuma,
 manuk aturū mari ya muni.[23.2]
 
  ri vijil ikaṅ vulan avəlu,
 manuluhi riṅ bhuvana kabeh,
 vahu mapaḍaṅ tikanaṅ alas,
 gunuṅ aruhur vahu ya katon.[23.4]
 
   nṛpati maṅel sira manusup,
 ḍatəṅ i təṅahnikanaṅ alas,
 ri vaṅinikaṅ kusuma katon,
 paḍa tan avas katuduhana.[23.5]
 
  sahananikaṅ kayu majajar,
 iniṅət-iṅət kadi ta vayaṅ
 gagana mavā kəlir ikahən,
 haṅin aṅudaṅ maṅulahakən.[23.6]
 
  kayu matatā paḍa mapupul,
 hana mamisah kadi maturū,
 kayu malurus paḍa maṅadəg,
 hana gumuliṅ kadi sumare.[23.7]
 
  vatu humənəṅ kadi kavəṅan,
 mənur aputih kadi muriṅis,
 səkar amirah kadi gumuyu,
 camara humuṅ kadi masurak.[23.8]
 
  vataṅ aguliṅ kadi maharip,
 kayu mamilət kadi maməluk,
  kadi kinəsat kulit ikanaṅ,
 kayu maləṅis paḍa katisan.[23.9]
 
  iniṅətiṅət mamuhara kuṅ,
 kayunikanaṅ vana kusuma,
 dadi maṅadəg sira sakarəṅ,
 ri pətəṅ ikaṅ kayu rumahab.[23.10]
 
   canto 24: 
   saṅ hyaṅ candra mavā sira manəṅah,
 maṅkin sə̄k tikanaṅ kusuma katon,
 aṅhiṅ pakṣi munīṅ kayu maruhur,
 vūt būt ḍok muni riṅ kuvuṅ abəluk.[24.1]
 
  rəs-rəsniṅ karəṅə̄ mamədi-mədi,
 pyak-pyakniṅ kamanak muni madulur,
 ṭok-ṭokan hana kiñjəṅ avurahan,
 ṅūk-ṅūk ṅok svaraniṅ kuvuk abəluk.[24.2]
 
   sakvehniṅ sakaton mamuhara rəs,
 paṇḍan voṅ binabad mati magəlar,
 rantan rambat ikaṅ gaḍuṅ umure,
 baṅ-baṅniṅ katirah paḍa ravayan.[24.3]
 
   kandəl tvasnya tumūt milu kaḍavut,
 kumbaṅ maṅhrəṅ i duryanika mati,
 vok-vok jaṅgut i saṅ ṛsi rumave,
 kaknyāṅanti ri paṅnikaṅ asana.[24.4]
 
  suṅsaṅ vok variṅinya pətəṅ i sor,
 kalvaṅ rambat ikāṅgəlari tumāp,
 lvir pəṇḍəm vvad ikaṅ kayu suminaṅ,
 mambə̄ gandhanikaṅ kusuma rurū.[24.5]
 
   rob-robniṅ camarākusak asikan,
 tuṅgakniṅ maṅunəṅ hana sapupu,
 bāt-bātniṅ kəkəbət maburu namuk,
 kəmbaṅniṅ taravarṣa kadi taṅan.[24.6]
 
  kamvāgan masəkar kadi banara,
 rampal roniṅ aśoka lumalayan,
 haṅrəṅgək səminiṅ tahən atuha,
 priṅyākiṅ kumisik təkapiṅ aṅin.[24.7]
 
   malvā ronya malad taṅ ilat-ilat,
 kayvāgə̄ṅ ḍumavaṅ-ḍavaṅ aluhur,
 raṅrə̄ lvirnika rākṣasa gumuruh,
 molah lvir maṅigəl təkapiṅ aṅin.[24.8]
 
  valyāgə̄ṅ mamilət makaramayan,
 krūra lvir masavit makasalivət,
 taṅkil varṇa kaluṅ-kaluṅ anəṅah,
 bə̄bə̄ṅkah paḍaniṅ valuh aputih.[24.9]
 
  buṅ-buṅniṅ pahatan makala-kalar,
 sandhiṅnyā pataraṅ gigir atəhər,
 grot-grot grit svaraniṅ kayu masalit,
 paṅnyārok kalavan kayu tahulan.[24.10]
 
  canto 25: 
   taṅhehniṅ sakaton paḍāmuhara rəs təkapnira manon
 luṅhā lampah irāṅavetan aṅalor atūt alas agə̄ṅ
 ṅkāne kakrəpaniṅ səkar hana ta teja kādbhuta ṅadəg
 lāvan sodamanīndracāpa mamilət prabhānya kuməñar[25.1]
 
   suṇḍul riṅ raviloka digdaha savaṅ sənə̄nya dumilah
 saṅ hyaṅ lek makucəm kasənvan abirū kadi pva sumurup
 lāvan puṣpa sumamburat jənu sugandha kasturi miṅiṅ
 ndan devī makateja maṅkana dudugnya maṅhibəki rāt[25.2]
 
   hyaṅhyaṅniṅ puri miṅgat iṅ vəṅi siran haneṅ girivana
 rīndraprastha ta rakva saṅkanira deva sūkṣmavanitā
 miṅgat deni kadurnayān nṛpati pāṇḍavālah anita
 hetunyan dadi rūkṣa taṅ puri hilaṅ təkap saṅ alalis[25.3]
 
  yekā mār hati saṅ dhanañjaya manon surūpa yuvatī
 hyaṅ śrī nora ta len hiḍəpnira tanora mānuṣa tuvi
 lakṣmīniṅ pura katvaṅ iṅ ratu sinūkṣma nitya riṅ ati
 yekān bhakti maṅastutī sira narendra yatnan umarək[25.4]
 
   “oṃ śrī ratnapurī nihan mara kabhaktini ṅhulun agə̄ṅ
 “nityāṅimpunakən ləbūni caraṇanta saṅ śriyamaya
 “saṅ hyaṅ lot pinakātma sāriniṅ acintya nitya tinutur
 “sūkṣmālit maganal panəmbah i manəhta yeki huniṅan”[25.5]
 
   nān liṅ saṅ nṛpaputra saṅ hyaṅ ikanaṅ kaḍatvan avarah
 “saṅkeṅ rājya vita ṅhulun munus avak pva tan kahuniṅan
 “de saṅ pāṇḍava tan rumakṣa saviśeṣa riṅ kadi kami
 “durnītiṅ karatun kəneṅ dyuta vikalpa tan tuhu viku[25.6]
 
   “vruh tākun kita saṅ dhanañjaya kinon mareṅ girivana
 “metānugraha riṅ vukir gumavayaṅ tapabrata gəgə̄n
 “atyanteki giraṅku dentanaku satya bhakti makaka
 “astu hyaṅ kiraṭāṅanugrahanaṅ astrarāja ri kita[25.7]
 
  “yan sampun kita siddha riṅ giri təkap bhaṭāra karaṇa
 “ṅkā tākun maluyeṅ purinta muvaha ṅhulun hyaṅanikā
 “rakṣa pvāku təkapta riṅ hayu maran rumakṣa ri kita
 “sakvehniṅ magave prapañca ri hatinta tan valuyana[25.8]
 
  “dentāṅrakṣa śarīra hayva ta madāvamāna ri hati
 “āpan saṅkanikaṅ musuh juga ri citta tan hana vaneh
 “ya ṅke yuktinikaṅ maveh lara lavan sukhāparimita
 “byaktanyā ri yave daləm pajuritan saṅ uttamanaya[25.9]
 
  “vāhyādhyātmika taṅ tutur ya pahayunta hayva malupa
 “maṅke mvaṅ ri patinta yeka ta pasārasārana tikā
 “yapvan sāk ri yave daləm sahananiṅ musuh paravaśa
 “kesyan taṅ bhuvanekavīra ratu cakravarti saphala[25.10]
 
   canto 26: 
   “hana musuh riṅ amet sukhaniṅ dadi
 “daśamalādimalāmal alit mətu
 “mala limaṅ lali lolita met lara
 “tamah anūt malulut si rajah tumūt[26.1]
 
   “ya tumuvuh maṅikū rikanaṅ dadi
 “dadi dadinya daridra lanāṅdasih
 “daśamaleka mamukti matuṅgalan
 “lara viyoga maganti magantuṅan[26.2]
 
   “tiga tinūt ya dumehnya lulut tumūt
 “ya dadiniṅ tiga tan sah ikāṅlare
 “lara lapā laraniṅ viṣayāviṣa
 “viṣa bisanya maveh laraniṅ dadi[26.3]
 
   “dadi tumūt satuvuh rikanaṅ dadi
 “paḍa pəjah kətikaṅ mala kaśmala
 “dadi təkeṅ mṛga pakṣi laṭāṅkura
 “kala kaṭuṅka dumehnya kapātaka[26.4]
 
   “kapana taṅ mala kaśmala kaṇḍəha
 “saha sakeṅ tiga niṣkala mantəna
 “taha si maṅkin ikāṅ mala lot mətu
 “avak ikaṅ tiga hetunikān tumūt[26.5]
 
   “tiga lanāməpəkiṅ sajagat kabeh
 “tiga dumehnya kapāpanikaṅ sarāt
 “tiga mamukti hajəṅ sukhaniṅ dadi
 “tiga dumehnya lanāhuripiṅ dadi[26.6]
 
  hurip ikaṅ dadi māvak ikaṅ tamah
 “tamah ikaṅ dadi tan varəg iṅ sukha
 “sukha pinetnyan aṅel mahas iṅ paran
 “parani saṅkanikaṅ dadi tan katon[26.7]
 
  “hana ta rūpa tumūt sumaput malit
 “alit acintya ya mor iṅ acintya ya
 “ya ta samar manamar manilib vulat
 “vulat ikaṅ matitis kasilib luput[26.8]
 
  “luput ikaṅ taya pakṣa maluy tiga
 “tiga maluy ta ya rūpa katon mavak
 “avak ikaṅ sapəṭik maluyeṅ katon
 “ikaṅ anon ya maṅandəl i tan katon[26.9]
 
  “syapa katon satinonika saṅ manon
 “syapa manon magave paraniṅ manon
 “sira jugeki tumon sipi tan katon
 “sahananiṅ sakaton kahanan manon[26.10]
 
  “ndi parananta yadin lepasekihən
 “ləpasa mokṣa tikāṅhiṅ ikaṅ təmən
 “ndi parananta yadin si ləpas təmən
 “ndi ta si mokṣa paranya di taṅ ləpas[26.11]
 
   “hana sireki vicakṣaṇa paṇḍita
 “rva madulur maṅucap ta kamokṣakan
 “saviji saṅ maharəp ləpaseṅ dadi
 “saviji saṅ maharəp maluyeṅ dadi[26.12]
 
  “rasana teka vuvusnira tan salah
 “paḍa ta vastunikaṅ kaharəpnika
 “ndi kahananta yadin ləpaseṅ dadi
 “ndi kahananta yadin maluyeṅ dadi[26.13]
 
  .”iṅətiṅət katikin hananiṅ dadi
 iṅətiṅət katikin huripiṅ dadi
 iṅətiṅət katikin huripiṅ hurip
 iṅətakən ta huripta məne hilaṅ[26.14]
 
  “kadi bavaṅ baṅ ikaṅ kinulit pinet
 “ndi tuduhən ta vijinya ya tan hana
 “saṅ aṅaran si bavaṅ hana tan hilaṅ
 “muvah ikān tanəmən mətu taṅ hurip.[26.15]
 
   “hurip ikaṅ dadi sambhava yan katon
 “hurip ikaṅ dadi yan vətu tan lanā
 “kadi vulan katikaṅ dadi tan pahi
 “alit agə̄ṅ satitahnya tumūt mətu[26.16]
 
  vahu tumaṅgal ikaṅ yaśa kāyika
 “daśaparārtha kapiṅpituniṅ vulan
 “tapa samādhi ya pūrṇama tan kalen
 “adika madhya kaniṣṭha tikaṅ hayu[26.17]
 
  “ndi ta hurənta yadin maharəp sukha
 “paḍa mamukti tikaṅ pagave kabeh
 “kadi tahən vinaduṅ pinəraṅ pinet
 “sapaməraṅnya tikāntuk ikāṅalap.[26.18]
 
  “mataṅ ikaṅ gavayən hayu tan madoh
 “hana riṅ aṅga tikaṅ pahayun təmən
 “ya ta pamə̄ṅa huripta ya sādhana
 “luput ikaṅ hayu yan hinələmhələm[26.19]
 
  “ləkasananta tikaṅ si ləkas təpət
 “sagavayənta yadin luməkas təpət
 “təpətananta tikaṅ vəkasiṅ təpət
 “maran avas parananta məne ləpas[26.20]
 
  canto 27: 
   “hana teki muvah pituturku rəṅə̄n
 “si suyodhana motus amet ri kita
 “ruməṅə̄ ri layat nṛpatin patapa
 “ya nimittanikān paṅupāya hala[27.1]
 
  ri huvusnira mājar ikaṅ rahayu
 dadi sūkṣma ta saṅ hyaṅ amiśra taya
 nṛpaputra maṅañjali riṅ gagana
 kadi riṅ svapəneki katonanira[27.2]
 
  ri huvusnira maṅkana yatna ta saṅ
 nṛpaputra madan sira śīghra madəg
 maṅalor sira tūt gunuṅ ardha sukət
 kasasar kavave təpiniṅ vulusan[27.3]
 
  tasika arja ləyəp masamīpa gunuṅ
 bañuniṅ giri sarva pavitra tumus
 mapuput paḍa tīrtha ya konəṅunəṅ
 humilī mahəniṅ lumajur maṅalor[27.4]
 
  katəhak bañuniṅ tasik ardha ləṅəṅ
 təkapiṅ bañu madrəs avah gumuruh
 dinələṅ ri vəkasnya ləṅit kumusuh
 kadi megha samar ya pətəṅ sumaput[27.5]
 
  arunodaya sə̄ṅnya mabaṅ makuniṅ
 mətu saṅka rikaṅ bañu rūpanika
 kadi cakra murub mavəlu dumilah
 sumurup ta bhaṭāra vulan makucəṁ[27.6]
 
  canto 28: 
   ya katon ləyəpiṅ pasir amuhara ləṅləṅ anambəhi kuṅ,
 kalavan gərəhiṅ patər akətər agəntər aṅanti rəməṅ,
 ri pətuṅnya namutnamut aṅəḍapa mukṣa kilatnya tinon,
 kadi mukṣa hiḍepniṅ umulat i vəkasnya ləṅit dinələ̄.[28.1]
 
  ana teki karaṅnya ri təṅah aṅadəg kadi nūṣa katon,
 lagi mukṣa minukṣaniṅ alun aṅasut kadi reka samar,
 kuməḍap ketikaṅ bañu maṅipakipak ri təpinya lanā,
 mahirəṅ kadi kəmbaṅiṅ ahayu samar pinupurpupuran.[28.2]
 
  hanānuṅ makaraṅ liman asəmu ləyəp malaləh ya tinon
 ika ganya parantiniṅ amati laṅə̄ lumabuh riṅ alun
 makacihna parabnya suməlap i karaṅnya lavan ləpihan
 hana ṅāri kasaṅnika kadi minahā ya sinampirakən[28.3]
 
  ri təpinya pasirpasir agəlar i sor pasuṅiṅ piḍaḍa,
 karitipni karaṅnya hana matəbalan mabavaṅbavaṅan,
 harəmis makupaṅkupaṅ ahuvuruvuṅ makəraṅ matirəm
 paṅisisni sahiṅsahiṅ ika padulur dana kampad ika[28.4]
 
  ri parasnya paraṅ paruṅ aguhaguhā hana katka tikā
 hana pakṣi guruṇḍaya lagi masəsəh ya karaṅkaraṅan
 maṅaluṅ baḍavaṅnya ri təpi hana pās vayavak vuhaya,
 kumələm savaneh hana kadi maṅuṅap ya mucul sakarəṅ.[28.5]
 
  sahaneṅ təpiniṅ pasir amuhara rāmya yadin caritan,
 maṅavetan ikaṅ lakunira ta saṅ ārya matūt pasisi,
 hana paṇḍan aṅuṅkuli paraṅan arəs ya tinon alaṅə̄,
 pamilətni gaḍuṅnya maməkasi puḍaknya rurū kasirir.[28.6]
 
   ri vəkasnya śilā śayana kayu manisnya maṅə̄bi matis,
 kamuniṅ kayu teja mənur asana cāmpaka len surabhi,
 kadi tāman apūrṇa ləyəpika maṅuṅkuli rāmya ləṅəṅ,
 hana teki katon təkapira kadi deva samar tan avās.[28.7]
 
  hyaṅ anaṅga sireki haməṅaməṅ i daśanikaṅ vulusan
 kalavan kalulutnira saṅ ahayu nora paḍeṅ amanis
 sira saṅ kadiniṅ kusuma salaga nāma ratih vinuvus
 dinulur sira deniṅ amaraduhitā pamuputniṅ arūm.[28.8]
 
   canto 29: 
   səḍəṅnira bhaṭāra manmatha kapaṅgih aməṅaməṅ i deśaniṅ pasir,
 təkap nṛpatipura yekan atətəg sira ḍatəṅa ri saṅ manobhava,
 ya hetunira yan paṅanti sakarəṅ maṅiṅətakən aliṇḍuṅan kayu,
 sinoṅaniṅ aśoka ronya rumahab kahananira manon ndatan tinon.[29.1]
 
  jəṅər tvasira saṅ dhanañjaya manon vvaṅ ahayu tuvi tan pasiṅsiṅan,
 mukhanya gumavaṅ manisni pamatanyan alaris aluṅid liriṅnikā,
 ləməsni paṅavaknya mambət aṅəlih lumakulaku mapet raras hati,
 tapihnya kasirirsirir kadi mahā tinunatuna miṅismiṅis katon.[29.2]
 
  apan yan ucapən rarasnyan apaṅus dalu hayunika tan kənenusīr,
 luput pinahiḍəp tuneṅ aṅənaṅən ləvu nener ika yan tiniṅhalan,
 muṅər kaputuṅan tikəl tanah iṅ aṅguritakən hayunya riṅ karas.
 mihat təmahan aṅlələh sahananiṅ lukis amaḍamaḍā ya riṅ tulis.[29.3]
 
  vaneh hayunikā manisnyan inapus təṅah ika tinulis bəbədnikā,
 laṭinya mahirəṅ vajanya maputih tinikatika huvəlnikaṅ gəluṅ,
 matanya mabhirū təpinya malaris vahu kinəlabakən tikuṅ halis,
 titir liniriṅan təkapniṅ alaṅə̄ lumaraṅi ya paṅruhun tika.[29.4]
 
  paḍāṅalap ahurahuran səkar anəmpal asana mapayuṅpayuṅ vuṅu,
 savitnya katirah mənur ya tinatānya ri patah atajugtajug səkar,
 gəluṅnya kinusutkusutnya minahā linukalukar inambət iṅ vuhəl,
 mukhanya sinabuknya riṅ sarinikaṅ kusuma surabi maṅlare hati.[29.5]
 
   ikaṅ saviji raśmiraśminika yan gumuyu vaśavaśitva riṅ manis,
 təkanya hapaṅus pilih tuhatuhanya mamarahi mapet raras hati,
 tuvin vvaṅ amanis mapañjaṅ anipis tahu viṣaniṅ akuṅ mamātyani,
 titir pinakaśatruniṅ tapa lanā muruṅakəna samādhi saṅ viku.[29.6]
 
  śilā śumayana paliṅgihanikā paḍa maṅurayakən gəluṅ mələs,
 vaneh ta ya matuṅtuṅan paḍa silih rəṅu maṅucap agoṣṭhi tan humuṅ,
 hanāṅuvahi ken ikāṅirabakən viruviruni tapihnya denalah,
 hanān kadi rare ndatan vavarəṅə̄ riṅ umulata ri polahiṅ katon.[29.7]
 
  vaneh tiki mapet laṅə̄ gumuliṅ iṅ karaṅ arurub aśokapādapa,
 ləṅəṅ lumiyat iṅ pasir kadi mavor vəkas ika kalavan laṅitlaṅit,
 ikāna ri təṅah katon kadi gunuṅ tikan alulun anambər aṅrubuṅ,
 ya tekana tinonya ləṅləṅ alaṅə̄ kadi kavi maṅikət palambaṅa.[29.8]
 
  vaneh tumuruniṅ pasir paḍa mapiṅkas aburu surudiṅ ryakiṅ bañu,
 tumandaṅ aḍaḍapḍaḍap səminikaṅ kayu manis atəvəktəvək puḍak,
 tekaṅ halun agə̄ṅ tumampuh aṅusī riya dadi tələs katūtutan,
 tapihtapih ikā ya tātanya katon kadi mukha masaputsaput jamaṅ.[29.9]
 
  kunaṅ sira bhaṭāra manmatha lavan kalulut iran aliṅgih iṅ śilā,
 hanan kajənəkan sinaṅhuluni kāsihira saṅ araras kinaptyakən,
 təhər kadi paluṅnikaṅ gaḍuṅ aṅol səkar amilət agantuṅan təṅah,
 cucul vuhəl ikaṅ tapih təkap i paṅharas i taṅanirāṅgaməl susu.[29.10]
 
  canto 30: 
   ləṅəṅ alaləh tinon təpinikaṅ pasir amuhara ləṅləṅ iṅ mara,
 kadi tinatā həninya matulis vinurivuri təkapnikaṅ surud,
 hana lumarap katon kadi maṇik marakata kadi hintənāhulap,
 kadi ta kuvuṅkuvuṅ sirat ikaṅ bañu kinəñar iṅ tejaniṅ ravi.[30.1]
 
  kavəlas arəp huraṅnya mati kāsatən anəlati salvāniṅ karaṅ,
 lagi pinaran titir təkap ikaṅ səmut adulur atūt pakis mure,
 kamahuripən suṅutnya makədal katitisani paśeṣaniṅ bañu,
 ikurikuriṅ paras paḍa ləvas hana mati kəna riṅ jariṅjariṅ.[30.2]
 
  hana maputih katon ri təṅahiṅ pasir aṅəḍapi polahiṅ bañu,
 layariṅ amañjiṅ asraṅ anəṅah kadi gilagila mukṣa cet katon,
 təkapiṅ aṅin lavan kusuh ikaṅ bañu maṅalunalun maṅampuhan,
 iniṅətiṅət hilaṅ kahiḍəpnya sahaja tiki yan katon muvah.[30.3]
 
  hana ta muvah katon niyata rāmyaniṅ aṅanutan hana aṅhuvushuvus,
 kumitikitir kəlabni paṅgavenya kapalipir i ḍuṅhus iṅ paraṅ,
 lagi kasəpər karok lavan ikaṅ səkar asana tibeṅ karaṅ taṅan,
 hana ta muvah katon pilihpilih bhanava rusak aṅaṇḍas iṅ karaṅ.[30.4]
 
  sahananikaṅ katon paḍa maveh turida ri manahiṅ vvaṅ aṅləṅəṅ,
 nṛpasuta kepvaniṅ gati taṅeh manahira ḍatəṅe prayojana,
 kajənəkaneṅ laṅə̄ təvas aṅel karakətana ri rāmyaniṅ pasir,
 dadi humənəṅ sirāṅaṅənaṅən ḍatəṅanira ri saṅ manobhava.[30.5]
 
  dadi nṛpaputra śīghra maṅadəg ḍatəṅa ri kahanan manobhava,
 mavaraha doniran ḍatəṅa riṅ vukir agavaya siddhaniṅ tapa,
 karaṇaniran ḍatəṅ ri kahanan manasija tumuluy maṅastuti,
 dadi sira saṅ manobhava sumambut i luṅayani saṅ dhanañjaya.[30.6]
 
  uḍuh arini ṅhulun laki sabhāgya ta kita mapa taṅ prayojana,
 aməṅaməṅeṅ pasir karika saṅ nṛpati kadi mahā mapet laṅə̄,
 amarəṅi rāmyaniṅ masa kapat lumihatana ri rāmyaniṅ pasir,
 iṅətiṅətən ta rāmyani pasirnya guritakəna de nṛpātmaja,[30.7]
 
   vuvusira saṅ manobhava saharṣa ṅuniyuni tikaṅ surāṅganā,
 nṛpasuta mājariṅ gati ri donanira yan inutusni saṅ kaka,
 luməkasa maṅhyaṅeṅ giri sumeru gumavayakənaṅ tapa brata,
 mvaṅ i kahilaṅniran kəna binañcana ya ta pavarahnirātəhər.[30.8]
 
  canto 31: 
   saṅ hyaṅ kāma sireki śīghra sumahur milu malara manahnirāṅrəṅə̄,
 maṅka pvāku nimittaniṅ ḍatəṅa riṅ giri gumavaya yoga len brata,
 antənku ndya taṅ enakeki vuvusaṅkva ri kita bapa yogya rakṣanən,
 āpan mevəh ikaṅ gunāmaraha riṅ hayu maṅinakaneṅ vvaṅ aṅrəṅə̄.[31.1]
 
  vyarthaṅ vvaṅ yan amuktya tan vruha ri mūlaniṅ anəmu sukhādi vīryavān,
 nirvaṅ vvaṅ matuduh maṅə̄ ya tan akīrtya tuladana təkapniṅ aṅləṅəṅ,
 tan rāmya maśarīra tan tulusa rūpa lituhayu vicakṣanāguṇa,
 nirdon ṅ vvaṅ viku tan vənaṅ tulusa paṇḍita magavaya dharmasādhana.[31.2]
 
   akveh vvaṅ lumicin sumamyak aṅucap manayakən i rusitniṅ akṣara,
 liṅny ajy ājamujit ndatan vruh i vənaṅnika kadi laghənāsavit səkar,
 vyaktinyānuparəṅga bhūsana vuvusnira mətu kadi luṅgahiṅ gaḍuṅ,
 ndan sūkṣmeki ləkasniran kadi tulis carita cinaritanya tan katon.[31.3]
 
   aṅhiṅ svarga jugā pinet paḍa mahurhuran aharəp amuktya riṅ sarāt,
 rāmyāniṅ mahulun mamās marabi yeka ta karaṇanikān mahas maṅel,
 tan vruh yan kadi robnikaṅ jaladhi tan təhəra katəmu jātiniṅ sukha,
 tan meṅət pva ya mūdha tan vruh i pamuktyanika sinaput iṅ rajah tamah.[31.4]
 
  tṛṣṇāgə̄ṅ mamilət ri saṅ manəmu bhoga karakət ika yan tinamtaman,
 tan mantuk purihiṅ śarīra katələr təkap i paṅapuy iṅ malendriya,
 kaṇḍəh deni kaśaktiniṅ daśamalāṅrurah aṅadəhi polahiṅ tiga,
 tan dva pvaṅ tumuvuh muvah mətu cirinyan ahala mijiliṅ daśendriya.[31.5]
 
   mevəh saṅ vruhi mūlaniṅ dadi padumya hala hayu tinūtnya yan titah,
 lāvan saṅ vənaṅ ekacitta ri səḍəṅni patinira matiṅgaleṅ kriya,
 yuktinyan pasilihsilih gatinikaṅ hurip i hananikaṅ pamuktyana,
 tan tyāgā lumicinlicin ri hananiṅ tiga turuṅ apasah sakeṅ avak.[31.6]
 
  dharmādhyakṣani saṅ caturjana ta saṅ ratu kumavaśākən jagattraya,
 yan sāmpun sira riṅ śivāgama rumakṣa hayunira saṅ ārya paṇḍita,
 lāvan yan vruh i mūlaniṅ bhuvana vastuniṅ atapa mayajña śūnyatā,
 ṅke riṅ rājya paḍeki dharma patapan gatinika makabhuktya taṅ sarāt[31.7]
 
   nā liṅ saṅ hyaṅ anaṅga yeki sumahur nṛpatanaya saharṣa taṅ manah,
 āpan yeki nimittani ṅhulun ameta patapana maṅiṣṭy anugraha,
 mahyun paṅgiha seṣṭiniṅ ratu vənaṅ gumavayakəna dharmasādhana,
 yan labdhāvara de manəh kusumacāpa təkapira bhaṭāra śaṅkara.[31.8]
 
   śrī dvaipāyana teki saṅ paranani ṅhulun avaraha riṅ śivāgama,
 mvaṅ tekaṅ vukir indrakīla kahananya ya ta pavarahe ṅhulun təmən
 lāvan yan hana sambhavāṅavara donanika ya tika pājare ṅhulun,
 saṅ hyaṅ māsiha ri ṅhulun tumulusāvaraha ri kahanan mahāmuni.[31.9]
 
  liṅ saṅ pārtha maṅakṣamāṅasihasih mamalaku vinarah riṅ iṅgita,
 lāvan dohnikaṅ indraparvata sakeṅ kahanan i patapan mahāmuni,
 yekan śīghra bhaṭāra kāma mavarah ri kahananikaṅ indraparvata,
 vetan deśanikā mənər kadi bahitra kumurəb ahirəṅ magə̄ṅ katon.[31.10]
 
  lor vetan sakariṅ girīndra hana pājaran arəcəp apūrva riṅ haləp,
 śrī dvaipāyana saṅ maṅanti pinakādi sinamayanira hyaṅ īśvara,
 yogyānuṅ dunuṅən pavitra paraniṅ kadi kita gumave parakrama,
 tan vvaṅ len sira de nṛpātmaja vənaṅ mavaraha sira riṅ śivāgama.[31.11]
 
  canto 32: 
   vvantən rākṣasa murka śiṣyanira dug durgā bhaṭārīśvarī,
 ndan tatkālaniran pamet ri təmahan saṅ hyaṅ gaṇan paṅdadi
 saṅke krodhanirāṅuhuh pəpət ikaṅ brahmāṇḍa kāṇḍəg sivak,
 ṅkā tekān umijil sake liḍah irākrak ghurṇitaṅ rāt kabeh.[32.1]
 
  ndān sampun makanāma saṅ nalamala khyātīṅ jagat digjaya,
 tan mātya pva ya deniṅ astra ṅuniveh deniṅ surāṅgādhipa,
 mvaṅ vyāghrāsurasiṅha len kala piśācā mṛtyu siṅ kādbhuta,
 tan deniṅ ratu śaktimān ṅuniyunī yakṣāgni len kiṅkara.[32.2]
 
   ṅūni tattvanikaṅ kaśaktini kiteṅ rāt yan pamatyaṅ kala,
 sakvehniṅ kulavarga dānava kabeh śīrṇā ta denteṅ jagat,
 yeka krodha ta yāṅrəṅə̄ ri kahanantan śakti vānīṅ kala,
 yekā mahyun aṅadva śakti kalavan rakryan hələm riṅ kali,[32.3]
 
   ndān devīsira saṅ mataṅguh iriyan tan vətva riṅ dvāpara,
 ṅhiṅ yan riṅ kali yeki yan mijila saṅkeṅ śūnyatā liṅnira,
 hetunyan humənəṅ sahiṣṇu sakarəṅ maṅher təkāniṅ kali,
 byaktan vətva hələm ri kālani madantāmatyanārinta ya.[32.4]
 
   canto 33: 
   si nalamalā təhər tiga śirahnya paḍāsavala,
 ikaṅ i təṅən khagādhipa śirahnya ya tulya gəlap,
 ikaṅ i kivan liman kadi bhaṭāra gaṇan paṅuhuh,
 ikaṅ i təṅah kalāṅamahamah kadi siṅha jaya.[33.1]
 
   avak ahirəṅ magə̄ṅ kadi gunuṅ sinusun maruhur,
 mata kadi sūrya yan vətu mābaṅ dumilah mapanas,
 latulatu kādbhutākrəp ahirəṅ ta halisnya sukət,
 vivaranikaṅ hiruṅ kadi guhā paḍa bhīṣaṇa ya.[33.2]
 
   kadi bəlahiṅ ləmah tutuk ikān umaṅaṅ malapā,
 maṅaladalad liḍahnya kadi bahni murub dumilah,
 silih alivat siyuṅnya kadi cāpa surādhipa ya,
 kadi bañuniṅ kavah pilapilunya mabo mahaṅi.[33.3]
 
  kumis araverave kadi ḍukut sukətiṅ pasisī,
 kadi bəlahiṅ paraṅ paruṅ ikaṅ mukha tulya karaṅ,
 kadi layariṅ baluk limaṅ atus taliṅanya katon,
 kadi pusəriṅ pasir lyaṅ i kapə̄nya pəṅuṅ madaləm.[33.4]
 
  kadi jaladākəlin kələn atə̄b tika romanika,
 kadi siluk iṅ pasir duni mukhanya karalkaralən,
 yar aṅənaṅən riyaṅ vvaṅ umaras kumətər tan aris,
 kadi ta bhaṭāra rudra ri səḍəṅnira nṛṣṭi jagat.[33.5]
 
   gaganacarāṅlayaṅ kadi ta vāhana rūpanikā,
 vənaṅ aḍəmit hanan vənaṅ agə̄ṅ ya sakahyunikā,
 kadi ta gərəh svaranya karəṅə̄ prakaṭā gumuruh,
 kadi ta ya rāvaṇāṅamahamah ri bhaṭāra hari.[33.6]
 
   hana ri tələṅnikaṅ jaladhi yeka dumeh ya taya,
 sahanahaneṅ tasik ya pinaranya tatan matakut,
 ri punuk ikaṅ karaṅ bhujaga yeka parantinikā,
 ya tika dumeh ya tan hana kapaṅgiha de nṛpati.[33.7]
 
  kunaṅ iki tattvabhūtanika yan hilaṅeṅ samara,
 hana luṅid iṅ śivasmṛti vajanya ya cintamaṇi,
 niyata matīriyāṅduki səḍəṅniṅ aṅuñci pəpət,
 hana panulaktulak tala ṅaranya vənaṅ paṅalah.[33.8]
 
  niyata hilaṅnya deniṅ asamādhi ya cintamaṇi,
 apan ika śatruniṅ tapa musuhniṅ asādhya hayu,
 hana ri havakta tan hana vaneh tikaṅ astra ləvih,
 iṅətiṅətən ta de nṛpati kottamaniṅ vinuvus.[33.9]
 
  kunaṅ i mənenya ya ḍatəṅ ahayva ta saṅ nṛpati,
 paləpaləh iṅ musuh ləkasi hayva tatan matihaṅ,
 kami muliheṅ surālaya lavan suraratnavadhū,
 nāhan ika pājariṅ smara parəṅ sira mūr adulur.[33.10]
 
  hasəpi ta saṅ nṛpātmaja ri kārinireṅ pasisī,
 humənəṅ ikaṅ mayūra kadi rovaṅiran paṅaraṅ,
 səkar alunut haneṅ vatu lavan ləpihan katəmu,
 vinaca vijīnya bhāsa kakavinya turuṅ sayati.[33.11]
 
  ya ta paməkasnikaṅ suravadhū pavilāśa ləṅəṅ,
 ri təpinikaṅ samudra kahananyan amukti laṅə̄,
 hana ta puḍak turuṅ tulus isinya tikā satugəl,
 kalavan ikaṅ sadak gadiṅ i sornya pilih panulis.[33.12]
 
  kavəlas arəp səkarnya kasirir tumibeṅ pasisī,
 milu mavənəs gaḍuṅnika lume hana riṅ paraṅan,
 hana ta səkar pilih paṅuliṅanya mapet kalaṅə̄n,
 paṅisi tibeṅ karaṅ lavan ikaṅ maṅunəṅ malunut.[33.13]
 
  asana ləvas lavə̄nya kadi cihna rakət ri pipi,
 kalavanikaṅ mənur niyata ṅūni ya sumpiṅ ikā,
 ya ta pinipilnire nəpəpakən riṅ iruṅ vəkasan,
 lagi maməkul səkar sira hanan vagugən ri hati.[33.14]
 
  nṛpasuta ləṅləṅ epu haṅəsah sira tan tiṅgənəsən,
 lagi tumiliṅ siran rəṅərəṅə̄n təkap iṅ bhramara,
 riris adulur sadāgati mirir ya manisni sikuṅ,
 maṅaṅənaṅən ta saṅ nṛpatiputra rikaṅ parana.[33.15]
 
  canto 34: 
   narendra mulat iṅ laṅit paran ikaṅ tinon kādbhutha,
 maṅuṅkuli pasir samar kadi kukus madəg riṅ bañu,
 hanan kadi gunuṅ mibər kadi gərəh kətugniṅ laṅit,
 bañunya kumusuh təkapnikaṅ aṅin manub miṇḍuhur.[34.1]
 
  rikā ta yan avas katon kala piśāca tan len ḍatəṅ,
 sakeṅ təṅah ikaṅ pasir huvus amukti mīnāvərə̄,
 hanān kasulitən tutuknya kinavilnya deniṅ tamah,
 siyuṅnya matavan pəsut kaburayut lavan ləmbvara.[34.2]
 
  hane nigitigit vaneh kasəlapiṅ bahəm len gaḍiṅ,
 patuknya maluṅid mabaṅ kasavitan dagiṅ len usus,
 hanān kadi bhaṭāra kāla mamaṅun saray kādbhuta,
 təkāṅamahamah sayojana ruhurnya len gəṅnika.[34.3]
 
  samantara katon tikaṅ nalamalāṅadəg riṅ karaṅ,
 mulat ri kahanan saṅ arjuna paran kunaṅ liṅnika,
 katon ta sira denya śīghra mavəlu vulatnyārəṅu,
 vvaṅ ekaki ya tah manuṅgal aṅamuṅ nāhan liṅnika.[34.4]
 
  katon tikanaṅ astra denya kalavan laras taṅkulak,
 lavan kavaca ratna sampun ahaləp tikaṅ bhūsana,
 hyaṅ indra ri hiḍəpnya tan hana vaneh katəmvīrika,
 ya hetunika yan panantva humasə̄ ri saṅ bhūpati.[34.5]
 
  arah paranikā gatinta masabhā rikeṅ tāṭaka,
 tuvin lituhajəṅ mabhūsana maṇik surūpāhaləp,
 surāpsara kunaṅ kiteki maṅənəs mahapet laṅə̄,
 varah tāku ri donyu yan syapa ṅaranta pājar kita.[34.6]
 
  nāhan vuvus ikaṅ piśāca kala yan patakvan ṅaran,
 sagadgada manah nṛpātmaja vavaṅ sirājar ṅaran,
 ṅhulun katiki saṅ dhanāñjaya ṅaranku riṅ rāt gahan,
 mareṅ vukir ameta śūnya patapan ya donkun ḍatəṅ.[34.7]
 
  nāhan varah i saṅ dhanāñjaya vavaṅ tikaṅ rākṣasa,
 masə̄ṅit aṅadəg kamānavibhavanyan aṅrik humuṅ,
 pəpət pənuh ikaṅ jagat təkap i śabdaniṅ rākṣasa,
 kavəs tiḍəm ikaṅ surāvənəs alek hyaṅ arkākucəm.[34.8]
 
  vavaṅ ya maṅavil gunuṅ kabarubuh sivak taṅ karaṅ,
 katūt pasīnikaṅ gunuṅ ya ḍinavutnya tan kārkaśa,
 pəṅuṅ huvuṅuvuṅ luvaṅya hinuṅaṅ katon jronikā,
 taṅan kiva ya śīghra yan kadi marindi tan pāntara.[34.9]
 
  narendra matihaṅ śarottama təlas madan bhūsana,
 sapājar ira saṅ manobhava ya ṅūni keṅətnira,
 ya hetunira yan pacintya humənəṅ tatan saṅśaya,
 hapan vruh i katattvaniṅ kala dumeh sirādan muvah.[34.10]
 
  tekānudiṅi taṅ kalāṅāmahamah ri saṅ bhūpati,
 ayay narakajanma ko pva paṅaran si pārthādhama,
 prayojananikiṅ kalātri malayan ḍatəṅ ko harah,
 nda mah tamahamah gunuṅ vatu tikāṅ umatyā ri ko.[34.11]
 
  canto 35: 
    nahan ta vacananyan aṅgrəgut aṅuṇḍa gunuṅ maruhur,
 narendra mamapag riṅ astra śara bahni murub dumilah,
 prakāṭa sumənə̄ ya riṅ gagana maṅibəkiṅ bhuvana,
 ilaṅ matəmahan ləbu sapaṅasənikanaṅ kalana.[35.1]
 
    gəsəṅ sahananiṅ tahən ri təpiniṅ hulusan kahava,
 təkapnikanaṅ astra bahni dumudug təka riṅ viyati,
 paḍāvrəg alayū tikaṅ sura kabeh mavədīṅ pralaya,
 tumon ri pamaṅan hyaṅ agniśara tan kavənaṅ tinahən.[35.2]
 
  muvah ya maṅalap karaṅ bhujaga sevu ḍəpanya gənəp,
 ruhurnya davanya kadi bajra makas maluṅid,
 ya pandəmakəna yeka maṅuhuh sahasānudiṅi,
 sinep rinuhunan riṅ astra śara bahni təkap nṛpati.[35.3]
 
  ya hetunika yan masə̄ṅit aṅalap ta ya śūla bisa
 saṅaṅ ḍəpa davanya gə̄ṅnika satal saha kasnya murub
 tumindak aṅusap ləmah ta ya manūdiṅ amuṣṭi lipuṅ
 taṅan kiva maṅuṇḍa mālih təṅən ya mapet pamədi[35.4]
 
  huvusnika masə̄ ta yaṅgələm arəs muvah iṅ lumihat,
 matanya mavəlū mabaṅ kadi ta sūrya səḍəṅ dumilah,
 cihah ta mahamah vulat ryaku nihan ta lipuṅku murub,
 umatyana ri ko vikū narakajanma na liṅnikahən.[35.5]
 
  narendra matihaṅ śarottama təlas pinasaṅnira ya,
 tulak tala minuṣṭi rovaṅika bāyu masātma śara,
 aṅinya mamusus gunuṅ kabarubuh gumuruh kumətug
 punah sahananiṅ tahən kadi ləbū kumukus ya katūb[35.6]
 
  ikaṅ nalamalāṅadəg kavəvəgən ti təṅahniṅ aṅin
 pətəṅ təkap i śaktiniṅ śarana bāyu masātma śara
 anusmaraṇa tan surudnika hilaṅ tikaṅ astra katub
 tikəl kahabalaṅ ta śūlanika sāk tumibeṅ jaladhi[35.7]
 
  umūr ya sakarəṅ madan manah acintya vara prabhava,
 aneka vəkasiṅ kaśaktin atikādbhuta riṅ katara,
 vənaṅ guməsəṅeṅ sarāt sahananiṅ surajanma kabeh,
 savaṅnya kadi saptasūrya dumələ̄ təkaniṅ pralaya.[35.8]
 
  yadin maluya śūnya taṅ bhuvana denya na lor na kidul
 lāvan ta ya ləmah laṅit hilaṅa denya təkeṅ jaladhi
 yan ahyuna ta meman iṅ samara liṅnya ya dadyakəna
 ya hetunika yan payoga humənəṅ ya maṅeka hiḍəp.[35.9]
 
  enak mara həniṅnya tan dva manarira bhaṭāra kala,
 agə̄ṅ dumudug iṅ laṅit ruhur ikāməkasīṅ aruhur,
 taṅanya gumagap surālaya kavəs tikaṅ indrapada,
 hyaṅ arka matakut kasuṇḍul alayū sumurup makucəm.[35.10]
 
  lumaṅkah aṅalor kahənti katikaṅ bhuvanāṇḍa kabeh,
 kasat bañunikaṅ samudra tinavunya ri jə̄ṅnya pisan,
 ivaknika katūt kasaṅsaṅ i sukunya pəsut vuhaya,
 hanan kaburayut kasambit i vulunya savaṅ kapukət.[35.11]
 
  ləmah pracalitākədut kadi ginañjuh ikaṅ pṛthivī,
 hanān kadi midə̄ṅ tikaṅ bhūvana denya təkeṅ gagana,
 gunuṅ kadi bitin pracaṇḍa gumivaṅ kadi cakra midər,
 rəbah kabarubuh tikaṅ kayu kabeh sahaneṅ acala.[35.12]
 
  paḍāvrəg alayū tapatapa haneṅ giriśūnya vana
 kasuṅsaṅ apuyəṅ kajəmbak avalik hana kontal adoh,
 hanan vuvus i matya liṅnika vuruṅ yan aminta tuluṅ,
 vaneh muna vuruṅ ndatan tulus apan ya masambat avū.[35.13]
 
  samaṅkanani śaktiniṅ nalamalā məpəkīṅ bhuvana,
 ndatan tuhu bhisanya pan kali hinernya yadin mijila,
 kunaṅ pva təkap iṅ kamūrkhan i hatinya pətəṅ sumaput,
 ya hetunika yan parāharəp anīrṇakəneṅ nṛpati.[35.14]
 
  canto 36: 
    nṛpaputra madan sira yoga sandhi,
 matutur pavarah hyaṅ anaṅga ṅūni,
 ri katattvanikaṅ kala śiṣya durgā,
 ya dumeh sira metanaṅ astra siddhi.[36.1]
 
   humənəṅ ta narendra maṅekacitta,
 patitisniṅ acintya təlas pinəh ya,
 pinasaṅnira taṅ vara pañcatīrtha,
 makagəgvan ikaṅ taya śūnya laṅgəṅ.[36.2]
 
  ri huvusniṅ amiśra śarīra śūnya,
 manarīra ta saṅ hyaṅ aṅekapakṣa,
 bhuvanāṇḍa kabeh humənəṅ katikṣṇan,
 təkapiṅ nala cintamaṇī samādhi.[36.3]
 
   sumənə̄ ta bhaṭāra jagatpramāṇa,
 sakarī nāda niṣkala sūkṣmatattva,
 mapa rūpa bhaṭāra rikaṅ samaṅkā,
 taya varṇa luput sira yan vinastu.[36.4]
 
   savulatnikanaṅ kala śiṣya durgā,
 ri narendra katon ta bhaṭāra denya,
 maṅadəg ri lalāṭa narendraputra,
 kadi teja sənə̄nira sarvavarṇa.[36.5]
 
  ya dumehnikanaṅ kala yan mavədya,
 matakut ri bhaṭāra jagat gurutva,
 sira teki vəkasniṅ anṛṣṭi siddhi,
 ya dumehnika yan matakut katona,[36.6]
 
   malayū tikanaṅ kalā keraṅan ya,
 masənə̄ tan amor ya riṅ antarikṣa,
 maṅguhuh ya maliṇḍuṅan iṅ ghanākrəp,
 sumave riṅ aran pravarārya pārtha.[36.7]
 
  ndah ayay mara koṅ asu pārtha mūdha,
 pakaśatrunikiṅ kala śaktimanta,
 vinaliṅmu tatan pamahāku maṅke,
 tan umātya ri ko pvāku kaṣṭa hīna,[36.8]
 
  hələm iṅ kali yan vijilāku riṅ rāt,
 kalakeya tikā ṅaranaṅkva tan len,
 tiga sānak ikaṅ kala dadyanaṅkva,
 irikākun umatyana pāṇḍava rva.[36.9]
 
  hana rākṣasa sūkṣma hulunku śakti,
 madamāna kədə̄ ya ta dadyananya,
 ri hatinta tikān umahanya tan len,
 ya dumadyakənan madacitta mūrkha.[36.10]
 
   irikākun umətva sakeṅ madanta,
 taya śūnya tikā havanaṅkva tan dva,
 ndan i vādamu sānak akun paməṅan,
 kali yekana herakənaṅkva maṅke,[36.11]
 
  ya ta pājar ikaṅ kala śiṣya durgā,
 ri narendra mulat sira tan vighāni,
 atəhər tikanaṅ kala mūr vināśa,
 kadi megha paḍanya hilaṅ kalahrun.[36.12]
 
  ri hilaṅnikanaṅ kalā śiṣya durgā,
 kavəṅan ta narendra tumon hilaṅnya,
 kadi riṅ svapəneka hilaṅnya sūkṣma,
 təkapiṅ nala cintamaṇin samādhi.[36.13]
 
  ya dumeh sira saṅ viku tan maṅela,
 masamādhi tatan katəṅər pamūjā,
 ndan acintya ləkasnira sūkṣma teka,
 vənaṅ ekaśarīra sirāṅ payajña.[36.14]
 
  iva maṅkana tā nṛpaputra pārtha,
 paṅalahnira rākṣasa tan śarāstra,
 aradin ya masimpən alit pamāti,
 sira yogya tinūt sira denta dhīra.[36.15]
 
  irikā ta narendra madan lumampah,
 ḍatəṅeṅ patapan kahanan munīndra,
 savarah hyaṅ anaṅga tinūt nireka,
 maṅavetan anūt sira jə̄ṅ iṅ agra.[36.16]
 
  canto 37: 
   maṇḍəg ta lampahira deni gərəhnikaṅ lvah,
 lvir śabdaniṅ kala humuṅ juga paṅiḍəpnya,
 nər tvasnirāṅaṅənaṅən humənəṅ katikṣṇan,
 dvandvan sirā rəṅərəṅən təkapiṅ piśāca.[37.1]
 
  yekan lumampah anusup sira halas gə̄ṅ,
 akveh tikaṅ vinulatan paḍa rāmya śobha,
 kayvanya kapva masəkar manəḍəṅ kabehnya,
 kumbaṅ tumāp riya hanan vahu mūr tan andəl.[37.2]
 
  mraknyāṅiriṅ ri paṅ ikaṅ kayu teja məbaṅ,
 svecchātəhər ya manisik mamivir həlarnya,
 lyan tekanaṅ maṅiḍukus maturū tan imba,
 siṅsal həlarnya kasilir gumilap hijonya.[37.3]
 
  luṅghā ta lampahira saṅ nṛpaputra pārtha,
 yekān kapaṅgih ikanaṅ lvah agə̄ṅ pavitra,
 tustusnikaṅ bañu sakeṅ vukir indrakīla,
 madrəs hilīnya mahəniṅ kadi nīla molah.[37.4]
 
  yekan patīrtha sira saṅ nṛpaputra pārtha,
 tri śādyaniṅ maśuci lakṣana len rahupnya,
 sampun maṅastuti sirāyuga mudra cakra,
 madyus ta saṅ nṛpatiputra təhər makəmkəm.[37.5]
 
  agrah maṅel gəyuh ikaṅ suku len śarīra,
 maṅkəp gigirnira maṅel təkapiṅ mayuddha,
 lāvan tigaṅ vəṅi lavasnira tan kəneṅ mrəm,
 mvaṅ tan kəneṅ nasi dumeh sira luhyaṅ ambək.[37.6]
 
  rūkṣāvənəs kadi vavar tikanaṅ śarīra,
 ṅrəsnyan pukah kukunikaṅ suku lot kasaṇḍuṅ,
 yekan kinə̄m təhər sinusur ləmahnya,
 vuṅkal hitəm ya ta paluṅguhaniṅ makəmkəm.[37.7]
 
  məntas ta saṅ nṛpatiputra təlasnirādyus,
 enak ta buddhinira denya təlas matustus,
 somyākəmul maṅiḍukus ta sirān paluṅguh,
 ri vitnikaṅ kayu manis masamīpa señjaṅ.[37.8]
 
  ṅkā teka saṅ nṛpati yan humənəṅ maṅunṅun,
 monəṅ ri saṅ babu lavan kaka len saṅ antən,
 yekāsəkəl ri hati luh təmahanya tan dva,
 madrəs vətunya ri matāmuharosah aṅlih.[37.9]
 
   maṅkin sirāṅisəkisək səsəgən tan ampət,
 kāṅən sarāmyaniṅ amukti təkapnireka,
 lāvan rarasniṅ inucap təkapiṅ vvaṅ adyah,
 maṅkin tikaṅ hati pətəṅ hibəkan laronəṅ.[37.10]
 
  canto 38: 
   saṅ nṛpātmaja taṅeh laranira yan,
 tūt ta riṅ lara hiḍəpnira vulaṅun,
 yeka hetunira yan paṅaṅənaṅən,
 vitnikaṅ kayu pinetnira riṅ ati.[38.1]
 
  sampuniṅ lara hilaṅ təkapira saṅ,
 phalgunāmuhara citta kadi maṇik.
 dhīraniṅ hati pinəh lagi tinutur,
 yeka hetuni manahnira malicin.[38.2]
 
  vahv adan siran umaṅkata maṅadəg,
 yeka yan kasuririṅ sira mapuyəṅ,
 deni tisnikaṅ avak təhər alapā,
 yeka hetuni panonira na kunəṅ.[38.3]
 
  tana vavaṅ sira lumampah apan aṅel,
 dohnikaṅ parana yeka vinulatan,
 tūt hiriṅ lakunirān panəbunəbu,
 tovi mār suku nirāpamuhara lon.[38.4]
 
  mogga tāphala ratəṅ vahu tumiba
 naṅka duryan atasak səḍəṅ amanis
 yeka teka hinalapnira pinaṅan
 tuṣṭa tāmbəkira māri kaṅəlihan.[38.5]
 
  tovi yan tinahapan bañu mahəniṅ
 yeka hetuni manahniran asiga
 sampun enak ika taṅ manah umənəb
 yeka yan lumaku saṅ nṛpatanaya[38.6]
 
  tūt gəgər lakunirān panəmu laṅə̄
 ton tikaṅ sakaparək ri havanira
 kayvan iṅ vana kabeh paḍa masəkar
 bāna taṅguli rurū təkapiṅ aṅin[38.7]
 
  śīghra lampahira saṅ nṛpatanaya
 jə̄ṅnikaṅ gunuṅ agə̄ṅ kahalivatan
 kīrṇa taṅ vinulatan pamuhara kuṅ
 paṅnikaṅ kayu kabeh paḍa tumayuṅ[38.8]
 
  priṅ pətuṅ hana vuluh gəbaṅ atuha
 priṅ pəsiṅ hana pisaṅ gaḍiṅ aphala
 len tikaṅ kayu talok hana kaludan
 lvā jirət hana kəbən paḍali vuni[38.9]
 
  jaṅga hambavaṅ i sornya hana ririh
 poh limus hvit aritih vilah ariṅin
 añjavar vruha limo hana naləkət
 jāti kumbili tabāṅ vvah ika maṅap[38.10]
 
  len haneṅ aṅkāna muvah ya vinulatan
 biṅla muṅguh i kuvuṅnya vahu muṅup
 mvaṅ vvah iṅ kəpoh ikāmləkah amirah
 mesi tuṅgal amaṅun turida lulut.[38.11]
 
  jambv abāṅ səkar ikā ya ta mavulu,
 vok hanonya magatəl vvah ika lurū
 maṅhəmu ḍaṅus ujaṅnya katitisan
 lyab vərəhnya maputih lagi tumitis.[38.12]
 
  len tikaṅ kararapārəpa maṅayuk
 pādapāṅlih avənəs təkapiṅ aṅin
 maṅləyəp matanikaṅ kidaṅ aturū
 lvir katus bañunikaṅ vulakan asat[38.13]
 
  nyā taṅ aṅrimaṅakən ri manahira
 lvirnikaṅ kadi mahā maṅiṅiniṅin
 riṅ nṛpātmaja mapək i manahira
 denya śoka sira mepu kasih arəp[38.14]
 
  canto 39: 
   tan ngeh yan caritan laṅə̄nikaṅ alas paḍāmuhara kuṅ
 luṅhā lamkpahirā nṛpātmaja matūt gəgər ləṅit adoh
 ṅkāne himbaṅ ikaṅ vukir hana ta pājaran kavulatan
 rāmyārūm racaṇanya sarva kusumānəḍəṅ mrik umiṅiṅ[39.1]
 
  ṅkā tekā nṛpaputra yan penəmu bhikṣukāmava raga
 pakṣāmeta gaṅan hiḍəpnira ya hetuniṅ mariṅ alas
 sahyāṅiṇḍitakən patil sira matūt hiriṅ tan ahili
 maṅso śīghra narendra yan laku mareṅ sirātañataña[39.2]
 
  dū saṅtabya rānak mpu saṅ tapa, magantya ta mpu sakarəṅ
 ndā mahyun varahən ṅhulun ri ṅaraniṅ vanāśrama katon
 lāvan teki ṅaran saṅ ugratapa yogya pājara təmən
 tasyasih pva bapaṅku mājara ri saṅhulun dugaduga[39.3]
 
  nān liṅ saṅ nṛpaputra yekan aṅadəg ta saṅ tapa mulat
 yatnālepana teki yan kaməna mājarātvaṅ ararəm
 dū sojarni bapaṅku tan hana vaneh sireki vinuvus
 śrī dvaipāyana nāma saṅ pinakaliṅganiṅ sapatapan[39.4]
 
  lāvan teki garanyaṅ āśrama riṅ iṅgitāmṛtapada
 kakhyāti vinuvus patīrthanira saṅ mamet kaləpasən
 vastu byakta pavitra māṅilaṅakən gələhniṅ umara
 nān liṅ saṅ tapa śīghra yan laku muvah mareṅ halas agə̄ṅ[39.5]
 
  enak buddhini saṅ nṛpātmaja təkapnira mpu mavarah
 yekādan sira yan lumakva ḍatəṅe mahārəṣivara
 ṅkā tekā nṛpaputra yan ḍatəṅ i jə̄ṅ munīndra karuṇa
 yatnāmbah acāmanā ləmah i pāda saṅ yativara[39.6]
 
  ṅkān śīghrā maṅadəg munīndra maməkul ri saṅ nṛpasuta
 om vuṅsuṅku sabhāgya yan təka putuṅku liṅ munivara
 atyanteki giraṅku denta putu yan ḍatəṅ riṅ acala
 ndah ṅke ṅke taśileṅ patāraṇa nā liṅnirāgəməgəmən[39.7]
 
  sākṣāt riṅ svapəne ḍatəṅ nṛpati tan pasaṅkan inucap
 ndātan kram kita yan tinonku kadi rūpaniṅ prihatina
 toh vuṅsuṅku mapeki donani ḍatəṅta riṅ kadi kami
 dak pājar ta putuṅku riṅ daməla liṅ munīndra mavuvus[39.8]
 
  yekān śīghra narendra mājar atəhər ta luhnira mijil
 hasrət śabdanirāvarah təkapikaṅ taṅis pva masəkəl
 pun dharmātmaja yan hilaṅ kəna binañcaneṅ dyuta nita
 de saṅ korava duṣṭa tan hana vaneh mamet kirakira[39.9]
 
   kālap taṅ pura len ṣabhūṣaṇa maṇik tut āsana rikā
 lāvan dṛvya huvus təlas paḍa haneri pun kurupati
 ṅkā luṅhā ṇṛpa dharmaputra mara riṅ pradeśa masənə̄t
 kasyāsih makəmul carik paḍa matuntunan kadi tavan[39.10]
 
  ṅkā ta prāpta sira mpu dhomya kalavan saṅ ārya vidura
 śokāśā manaṅis tumon kasih arəpnikaṅ lima suta
 mvaṅ devī ibuni ṅhulun sira tumūt kapāpa kaluṣa
 “tan śobhā mapupul kabeh sira lavan saṅ ārya vidura[39.11]
 
  canto 40: 
   “dvan ikin ḍatəṅ ra putu saṅ munīndra ri sira
 “inutusni saṅ nṛpati dharmaputra katika
 kalavan munīndra rəṣi dhomya tan hana vaneh
 maṅutus mareṅ vukir ameta śūnya patapan[40.1]
 
  vukir indrakīla patuduhnireki parana
 riṅ amet anugraha bhaṭāra rudra saphala
 kalavan ri pādanira yogya māsiha təmən
 ya ta liṅnira mpu rəṣi dhomya yan mapitutur”[40.2]
 
  nā vuvus narendra saha luh nirādaravayan
 humənəṅ ta saṅ rəṣi savetnikaṅ lara magə̄ṅ
 vəkasan munīndra mavuvus ri saṅ nṛpasuta
 atərəh ta śabdanira somya mardava marūm[40.3]
 
  putuni ṅhulun lalu təkapta durnaya dahat
 katəkan malānaputi maṅruvat sukha magə̄ṅ
 vruh akun titah juga tinūtnikaṅ hala hayu
 mapa pājaraṅkva ri putuṅku menaka rəṅə̄n[40.4]
 
  “pituturku ṅūni ri putuṅku sampun apagəh
 “purih iṅ rumakṣa sukhaniṅ śarīra katika
 “mada rāga moha ya musuhta nitya maparək
 “ya ta lot mijil jagani riṅ sahiṣṇu muditā[40.5]
 
  “nṛpa dharmaputra ri təlas kumavruhi rika
 “dhana sāma bheda guṇa karma kāmaviṣaya
 “naya rājanīti ṅuniveh śivāgama putus
 “lalu yan kəneṅ mala vikalpa moga vulaṅun[40.6]
 
  “hana ta vvaṅ uttama vicakṣaṇa vruh aṅaji
 “mapirak surūpa manəhər sujanma guṇavan
 “ri samaṅkananya hana tan tulusnya rahayu
 “mada rāga moha ya dumehnya tan panulusa[40.7]
 
  “ndak ajar putuṅku ri katattvaniṅ kurukula
 “ya dumehnya durjana kalā manahnya yan ala
 “dadiniṅ surākala lavasnikaṅ vudubasu
 “maharəp mamuktya ya dumehnya mūrkha satata[40.8]
 
   “niyatāṅariṣṭakəna denya riṅ tribhuvana
 “makasādhanaṅ kala si medi mūrti śakuni
 “sabatəknya kapva ya kabehnya tan hana vaneh
 ”dadiniṅ kalāharəp amuktya riṅ janapada[40.9]
 
  “tumurun ta sihnira bhaṭāra riṅ jana kabeh
 “irikāṅutus ta sira deva pañcakuśika
 “sira maṅdadī kita manāma pāṇḍava lima
 “inahā mamatya kala koraveśvara śata[40.10]
 
  “minahā mamuktya rumuhun tikaṅ kurukula
 “avərə̄ pva deni panəmunya bhoga marumah
 “pamatəknikaṅ kala dumehnya yān aṅunaṅun
 “pinasuknikaṅ kala malūya śīrṇa pəjaha[40.11]
 
   “kita teki rakva vəkasan gumanti sinivi
 “irikaṅ sarāt kita viśeṣa riṅ tribhuvana
 “mataṅenikaṅ lara ya kə̄lakən hananika
 “makagəgvanaṅ kaviratin manahta sakarəṅ[40.12]
 
  canto 41: 
   “muvah ika rəṅvakən pitutur i ṅhulun iki ta laki
 “lavalavaniṅ vənaṅ gumavayaṅ brata tapa kavikun
 “daśaparamārtha taṅ takitakin manəkəta riṅ ulah
 “daśamala dohakən ya pinakādi musuh iṅ atapa[41.1]
 
   “kadi hana siddhaniṅ viku yadin karakətaniṅ ulah
 “kabakaba len sapolahiṅ abuddhi vulatana pujin
 “kadi maṅicuk manahniṅ umulat gatinika rinasan
 “paməṅaməṅan hananya tuvi tan ləvihakəna təmən[41.2]
 
  “daluvaṅ ikan lanā panusupan kadi vana gahana
 “lagi pasənə̄taniṅ hala hajəṅ vruh aṅəmukəmuki
 “pinakapañihnaniṅ para panəṅgahan i kaviratin
 “viku kari saṅ viku ndi panəṅərta ri viku rasika[41.3]
 
   “daluvaṅ ikā savaṅ maṅurusuk ri manahiṅ umulat
 “dalu pamuninya tan tuhu vaneh bəcik ika ri daləm
 “dalihaniṅ alpa kāsyasih ikaṅ paṅucapira vaneh
 “daluvaṅ ikā sumimpən iri saṅ tuhutuhu malicin[41.4]
 
   “kunaṅ apan evəhiṅ vənaṅ asevaka tulusa viku
 “karaṇanikaṅ trikāya ginave ya kadi pati juti
 “hana paṅahā ri saṅ viku tikaṅ gavayakəna ləvih
 “phalaniṅ acintya bhakti ri bhaṭāra karaṇa təvasən[41.5]
 
  “dalu ta ri mūḍhaniṅ vvaṅ aharəp ri phalanikaṅ ulah
 “ya ta ṅuniveh kabhaktyan iṅ inastava linəvihakən
 “apan ika tan tulus juga hayunya hana halanika
 “masilisilih tikaṅ hala hajəṅ kadi rahina vəṅi[41.6]
 
   “pira kari hayvaniṅ viku ya tan tuhutuhu mudita
 “ṅunyuni yan vvaṅ alpaguṇa nīdhana tuvin aləməh
 “pravala təkāp əṅiṅ təhər aṅalpa lumicin aṅucap
 “purih iṅ anak təkeṅ guru halanya lagi kajamalan[41.7]
 
   “hana kari siddhaniṅ vənaṅ analpaka ri gurunika
 “hana kari siddhaniṅ guru ya tan tulusa varah ika
 “hana kari siddhaniṅ hayu ṅaranya yan inayamayam
 “hana kari siddhaniṅ viku ya tan luməkasa matapa[41.8]
 
  “mataṅ ikanaṅ ləkas juga viśeṣa tuməkakəna riṅ
 “sakaharəpan kasiddha makataṅgvana manah aradin
 “dalu halaniṅ hiḍəp kuṭila tan tuhutuhu luməkas
 “manah anahātəmah mati kapātaka ya kapilaṅə̄[41.9]
 
   “pira kari dohnikaṅ kaləpasən parananiṅ atapa
 “hana kari rūpa saṅ vənaṅ anuṅgalakəna bhuvana
 “ndi karika saṅ pinet syapa mamet parananiṅ umara
 “kasilib ikaṅ sarāt ri kahanan saṅ amava vinava[41.10]
 
  “maṅaku ta saṅ viku vruh i bhaṭāra dumadi riṅ avak
 “sira satatāhurip hana riṅ aṅga ta ya hananira
 “mapa kari cihnaniṅ tuməmu lāvan i katəmunira
 “mapa ta ləkasni saṅ viku tuməmvakəna hananira[41.11]
 
  “nihan iki rehniran katəmu de saṅ anəmu kavikun
 “luput inucap tunenaṅənaṅən gatinika ri daləm
 “sira ta bhaṭāra śaṅkara vibhuhnira mamənuhi rāt
 “sira ta viśeṣa sūkṣma manuduh tan ilu katuduhan[41.12]
 
  “nihan ika deyaniṅ matapa hayva kita paləpaləh
 “alit aganal tikaṅ mala vətunya ya katuturakən
 “ṅuniṅuni yan masambhava vətunya kadi kala jaya
 “ləkas ika riṅ kadhīran i hatinta puruṣa pəjaha[41.13]
 
   “hana ta hənūnikaṅ mala vaneh śara viṣakusuma
 “araras atis rəsəp sumusup iṅ hati manusunusup
 “lagi rumakət mālit ri hati moga kadi kataluhan
 “mapagəh amor iṅ ambək umijil turida raga lulut[41.14]
 
  “katuturakən ta denta putu hayva kita paləpaləh
 “niyata hilaṅnikaṅ tapa yadin kita para hənəṅa
 jagajaga riṅ śivārcana samādhi vəkas iṅ inucap
 “katəmu taman pinet gati bhaṭāra yan inaṅənaṅən[41.15]
 
  canto 42: 
    “hana ta ya vvaṅ sukha tan pamukti
 “hana mamukti ndan aṅel kahīnan
 “hana ya mandəl katunan ya dṛvya
 “hana kahīnan ya sugih madṛvya[42.1]
 
   “sukhanikaṅ jñāna viśeṣa mūlya
 “yatika mandəl sukha tan rinakva
 “kunaṅ ikaṅ vvaṅ sukha tan pamukti
 “yatika mevəh tuduhən ta riṅ rāt[42.2]
 
  “nihan ikā yogya muvah rəṅə̄nta
 “puput ikaṅ kuñci rahasya yoga
 “hana tutupniṅ pamasəh pamaṇḍi
 “kamənani dhyāna maśucya tīrtha[42.3]
 
  “huvus ikaṅ jñāna mamiṇḍa śūnya
 “irika ta byakta bhaṭāra nitya
 “ri pucakiṅ pūrva ta pañcatīrtha
 “vruh ika polah ikaṅ aṇḍa bhūmi”[42.4]
 
  canto 43: 
   nahan ta pājar pravarārya bhikṣu
 ri saṅ nṛpātīsuta yeka śīghra
 siran panəmbah manəhər prayatna
 təlas mamūjā ri harəp munīndra[43.1]
 
   huvus mara vruhnira riṅ samādhi
 lavan titahniṅ dadi yan kabhāva
 pamiṇḍaniṅ mokṣa lavan śivātma
 ya teka sampun rinəgəp cinipta[43.2]
 
  muvah ta pājarnira saṅ munīndra
 ri deyaniṅ vvaṅ ḍatəṅeṅ girīndra
 lavan tikaṅ yogya parāna rāmya
 hiriṅnya vetan hana tīrtha muñcar[43.3]
  
   "ḍatəṅ ta pūtuṅku riṅ indrakīla
 "bratanta nāṅkən savulan yar dudva
 "phalanya meṅgal karuṇā bhaṭāra
 "maran ta siddhā vara denta putrā[43.4]
 
  canto 44: 
    nā vuvus munīndra ri saṅ ārya pārtha
 mamuhun ta saṅ nṛpati śīghra luṅhā
 ḍatəṅeṅ girīndra ya pinakṣa tan len
 maṅalor ta lampahira tūt vanāgə̄ṅ[44.1]
 
  saḍatəṅnireṅ gunuṅ agə̄ṅ pavitra
 aruhur ta səṅkanika durga mevəh
 maṅadəg mapiṅgir aləyə̄ rinaṅkal
 təkapiṅ lumampah arirī tan aglis[44.2]
 
  ri ḍatəṅnire pucak ikaṅ girīndra
 daśadeśaniṅ bhuvana rāmya koṅaṅ
 kalavan pasir kadi laṅit bañunya
 maputih katon kadi ta megha lumrā[44.3]
 
  hana teka tīrtha ri hiriṅniṅ agra
 ri ləbakləbaknya maratā tan alva
 irikā ta saṅ nṛpati yan paṅanti
 magave paṅāśrayananiṅ masādhya[44.4]
 
  ri huvusniṅ āśrama tiniṅkah i jro
 luməkas ta saṅ nṛpatiputra pārtha
 magave prayoga masamādhi deva
 makataṅgvan abrata sahiṣṇu pūjā[44.5]
 
  ri təlasnirājapa mamantra siddhi
 humənəṅ masādhya ri bhaṭāra sūkṣma
 rahiṇeṅ kuləm juga sirān pamūjā
 mata tan hanaṅ lupa lanā masādhya[44.6]
 
  pira tekihən lavasirān payoga
 satahun ḍatəṅ ta karuṇā bhaṭāra
 irikā sirān kiraṭarūpa saṅ hyaṅ
 kamənāṅanugrahanaṅ astrarāja[44.7]
 
   ri təlasni saṅ nṛpatiputra siddha
 inanugrahan sira təkap bhaṭāra
 sapaminta saṅ nṛpati yan sinūṅhan
 ṅuniveh yadin muliha riṅ kamokṣan[44.8]
 
  ri huvus nirān vara viśeṣa riṅ rāt
 jayaśatru saṅ nṛpatiputra pārtha
 sira tekihən tirutirun təkapta
 tuməmuṅ sinādhya təkapiṅ kadhīran[44.9]
 
   