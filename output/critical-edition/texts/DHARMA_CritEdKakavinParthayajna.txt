The Kakavin Pārthayajña.  edited by Andrea Acri
Witnesses:
msEdSSA: 
  Sri Sukesi Adiwimarta. 1993. “Unsur-unsur ajaran dalam kakawin Pārthayajña.” PhD Dissertation, Jakarta: Universitas Indonesia. http://eprints.lib.ui.ac.id/16667/1/90923%2DUnsur%2Dunsur%20ajaran%2DFull%20text%20(D%200005).pdf.

msEdZ: EdZ
msL: Universiteit Leiden, Leiden, the Netherlands, Leiden University Libraries, Or. 5024
msP: Perpustakaan Nasional Republik Indonesia, Jakarta, Indonesia, Peti 53 No L 845

Current Version: draft, 2022-07-21Z
Still in progress – do not quote without permission.
Copyright (c) 2019-2025 by Andrea Acri.
        
            canto 1: 
	       +++--+-+---+------+-+-+
                [ab]oṁ rudrāya namo ’stu te mara panəmbaha ra putu bhaṭāra nityaśa,saṅ muṅgv iṅ tələṅ iṅ hiḍəp saṅ atiśūnya tuhu-tuhu jagatpramodita,
[cd]mvaṅ sakvehnira paṇḍitādhika viveka rinacananiki svarastuti,saṅ vijñātmaka riṅ laṅə̄ kavi vənaṅ tuladana saguritnireṅ sabhā.1|| 
 
                
                      *rudrāya (em., rudrākṣa msEdSSA msEdZ msL msP)
                         *svarastuti (msEdZ, svarāstuti msEdSSA msL msP)
                     *riṅ (msEdZ msEdSSA msL, rī msP)
                    
                
                [ab]mevəh ṅvaṅ mucape kadarśitan i sarvagatanira haneṅ jagaddhita,ndan sūkṣmā sumilib riṅ aṇḍajana kokiraniran atirūpa vīryavān,
[cd]saṅ tvasniṅ lara rāga sāriniṅ unaṅ saṅ amisani rarasniṅ aṅrəṅə̄,saṅ sākṣāt pinakesiniṅ manah akūṅ rahina vəṅi lanāṅudaṅ lulut,2|| 

                        
                      *sūkṣmā (msL msEdSSA msP, sūkṣmān msEdZ)
                         *sāriniṅ (msEdSSA msL msP, sarisiṅ msEdZ)
                            *pinakesiniṅ (msEdSSA msL, pinakeṣiniṅ msP, pinakakesiniṅ msEdZ)
                            *lanāṅudaṅ (msEdSSA msL msP, lanāṅundaṅ msEdZ)
                    
                  
                  
                [ab]yekīṅ ambək aṅel śumakti ri viyoganiṅ alara kəneṅ smarānala,paṅdeniṅ lara rāga yeki tumuvuh ri hati mamunah aṅgəsəṅ manah,
[cd]tṛṣṇāgə̄ṅ sumaput pətəṅ təmahaniṅ rahina pati gagap-gagap tutur,kāmārtha pva ya hetuniṅ mapəniṅan mamulaṅuni ri saṅ huvus licin.3|| 

                   
                        *śumakti (msEdZ msEdSSA msL, sumakti msP)
                      *viyoganiṅ (msEdZ msEdSSA msP, viyogganiṅ msL)
                         *aṅgəsəṅ (msEdSSA msEdZ msP, aṅgәsə̄ṅ msL)
                    
                    
                
                [ab]yāṅde rañca ri citta maṅkin alaṅə̄ təkapiṅ alara śoka kāsyasih,ṅhiṅ vikvā jugaṅ enakānusupa riṅ vana tumulusa tan kabañcana,
[cd]śaktyāṅuṅsira siddhaniṅ manəmu sandhi kalәpasәn i patyaniṅ tiga,ṅhiṅ tekā palakun ri pādanira saṅ yativara maləsvāvakājñana.4|| 

                         
                      *vikvā jugaṅ (msEdZ msP, vikvāṅ msL msEdSSA)   
                        *tumulusa (msEdSSA msL msP, tulusa msEdZ)
                         *kalәpasәn (msEdSSA msL msP, kalәpasan msEdZ)
                                 *tekā (msEdSSA msEdZ msP, tekāk msL)
                             *maləsvāvakājñana (msEdZ, malesāvak ajñāna msEdSSA, malәsāvak ājñana msL msP)
                    
                   
                
            

            canto 2: 
                --+-+---+--=
                (skt pramitākṣara)
                [ab]hana tāṣṭaliṅga ya vinastu ləvih,pinakopajīvaniṅ atīrtha hayu,
[cd]pagavay halāhayu ya vastu hilaṅ,ri vəkasni sandhiniṅ amukṣa hati.5|| 

                [ab]ya ta hetuniṅ manəmu śabda tutur,apan evəhaṅ luputa riṅ vimala,
[cd]dyutakarma yeka maṅimur maṅikū,ya dumehnikā manəmu pāpa magə̄ng.6|| 

                
                      *dumehnikā (msEdZ msL msP, dumehnika msEdSSA)   
                    
                [ab]vara darśananta huniṅan rumuhun,nṛpa pāṇḍaveki caritan ta nihan,
[cd]huvus iṅ binañcana halāh anita,təkapiṅ suyodhana kaṭuṅka dahat.7|| 

                            
                                 *vara (msEdSSA msL msP, vvara msEdZ)
                      *pāṇḍaveki (msEdZ msL msP, pāṇḍaveku msEdSSA)
                          *halāh anita (msEdSSA msL msP, halah manita msEdZ)   
                                  *kaṭuṅka (msEdSSA msL msEdZ, kaduṅka msP)  
                    
                [ab]sira saṅ yudhiṣṭhira təmən kalaran,kapəgan manahnira məhah maṅəsah,
[cd]ri hilaṅnikaṅ hayu lavan kavikun,ri manahniran kapətəṅan ri hala.8|| 

                              
                      *manahniran (msEdZ, manahnirā msEdSSA msL msP)
                          *hala (msEdZ, havak msEdSSA, hava msL msP)   
                    
                [ab]sira duryaśeki təkap iṅ sajagat,apan aṅśa dharma guṇatattvanira,
[cd]vihikan ta riṅ naya parārthaguṇa,lalu yan kəneṅ dyutavikalpa malā.9|| 

                             
                      *malā (msEdSSA msL msP, mala msEdZ)   
                    
                [ab]humənəṅ sireki sinəsəl vəkasan,təkap iṅ sarāt paḍa kabeh marara,
[cd]ṅuniveh ta saṅ drupada matsyapati,kalavan ta saṅ vidura kṛṣṇa muvah.10|| 

                            
                                    *humənəṅ (msEdZ, umənəṅ msEdSSA msP, umənə̄ṅ msL)
                      *marara (msEdSSA msL msP, malara (5936) msEdZ)   
                    
                [ab]sira rena saṅ lima təmən kalaran,manaṅis masambat akusā kapati,
[cd]ri hilaṅnikaṅ kanakarājapurā,kalavan sabhūṣaṇa təlas karuhun.11|| 

                           
                                    *akusā (msEdZ, akuśa msEdSSA, akuśā msL msP)
                    *kanakarājapurā (msEdSSA msL msP, kanakarājapura msEdZ, akuśā msL)   
                               
                [ab]nṛpaputrikā rika rapuh kumətər,vinudan təkapni śakunin dumaha,
[cd]atəhər gəluṅnira rinəṅgut ika,irikaṅ sabhā sira kavəs dinudut.12|| 

                  
                                    *nṛpaputrikā rika rapuh (msEdZ msEdSSA, nṛpaputra kāri karapuh msL msP)
                    *śakunin (msEdSSA msEdZ msP, śakunīn msL msP)   
                               
                [ab]ri vijil nireki manaṅis madulur,saka riṅ kaḍatvan atiśoka rapuh,
[cd]ri pakumbakan ya vinəgil manəhər,manaṅis rikaṅ vəṅi taman paturū.13|| 

                [ab]maṅurai gəluṅnira masāk makusut,mətu taṅ vuvus tan ahajəṅ vəkasan,
[cd]hana ta pratijñanira yan gəluṅən,rah ikaṅ suyodhana ya śucyanira.14|| 

                  
                             *maṅurai (msEdZ msL msP, maṅure msEdSSA)
                         *ta (msEdZ msEdSSA msL, tā msP)
                                    *gəluṅən (msEdZ msEdSSA msP, gəluṁṅən msL)
                               
                [ab]ṅuniveh ta saṅ pavanaputra mavū,sahasāṅuhuh sira təhər mavuvus,
[cd]mupuhe pupūni si suyodhana riṅ,palagan pratijñanira tan vuruṅa.15|| 

                  
                             *mavū (msEdZ msEdSSA msP, mavu msL)
                               
                [ab]paḍa mətvakən vacana tan rahayu,sira saṅ suyodhana muvah mavuvus,
[cd]niyatanya yan pəjaha liṅnya hələm,makatuṇḍa təṇḍas i musuhnya lima.16|| 

                [ab]ndya tikan patūta maluyeki muvah,ya ta kāṅəniṅ tvasira dharmasuta,
[cd]samayanya dūra tiki yan mijila,rva vəlas tahun lavasaniṅ layata.17|| 

                
                                    *tikan patūta (msEdZ, tikān patut ta msEdSSA msL, tikān patūt ta msP)
                    *tahun (msEdZ msL, tawun msEdSSA msP)   
                               
                [ab]ya tikāgave lara magə̄ṅ ri hati,nṛpa dharmaputra hibəkan prihatin,
[cd]vəkasan sireki mavuvus matərəh,maməlas harəp saha taṅis masəkəl.18|| 

                     
                                    *prihatin (msEdZ, priyatin msEdSSA msL msP)
                               
            
            canto 3: 
                -+--+--+--=
                [ab]ariṅku rəṅə̄n ta vuvusku denta,uḍūh mapa teki manahta liṅta,
[cd]laranta ri tan sipi durnayanta,ṅhulun juga pāpa tivas hiḍəpku.19|| 

                  
                      *rəṅə̄n (em., rəṅə̄ msEdZ msEdSSA msP msL)
                                    *vuvusku (msEdZ msEdSSA msP, huvusku msL)
                               
                [ab]titahta dumeh ya manəmva duhkha,huvus vruh akun sinəsəl təkapta,
[cd]kunəṅ ya taṅ enaka vikva tan len,marān akəḍik paṅucapnikaṅ rāt.20|| 

                 
                                    *duhkha (msEdZ msEdSSA, duhkā msL msP)
                               
                [ab]yadin kita tona ya keraṅeraṅ,təkapni vuvusnikiṅ opavāda,
[cd]vanāśrama liṅku tatan hanaṅ len,vukir saparāna juraṅ tasik lvah.21|| 

                     
                                    *opavāda (msEdZ, opavadha msEdSSA, opavādha msL msP)
                          *hanaṅ (msEdZ, hanā msEdSSA msL msP)   
                            *saparāna (msEdZ msL msP, saparana msEdSSA)   
                               
            
            canto 4: 
                -+---+-+---=
                [ab]vavaṅ pavanaputra mojar agasul,apan paḍa ta vastuniṅ pəjah amūk,
[cd]i sanmukha si koraveśvaraśata,alot juga hələm təvas keraṅiraṅ.22|| 

                      
                                    *agasul (em., agaṅsul msEdSSA msEdZ  msL msP, aga(ṅ)sul msEdZ)
                          *amūk (msEdZ, āmuk msEdSSA msL msP)
                          *sanmukha (msEdZ msEdSSA, sanmukā msEdSSA)
                          *si koraveśvaraśata (msEdZ, ni koraveśvaraśāta msEdSSA, si koraveśvarasāta msL, si koraveśvaraśāta msP)
                          *keraṅiraṅ (msEdZ, keraṅeraṅ msEdSSA msL msP)
                          
                [ab]apan paḍa ta rakva vastunikihən,təkapnikana saṅ vruh iṅ pati təpət,
[cd]kaśūrapuruṣan kadhīran apagəh,ya teka rinəgəpnirāmrih atəhər.23|| 

              
                       *vastunikihən (em., vastunikīhən msEdZ msL msP)
                          *təkapnikana (msEdZ, tkapnikana msL msP, təkapnikanā msEdSSA)
                   *təpət (msEdZ, təpə̄t msEdSSA, tpə̄t msL msP)
                  *kaśūrapuruṣan (msEdZ, kaśurapuruṣan msEdSSA)
                          *apagəh (msEdZ, apāgəh msEdSSA msL msP)
                    *teka (msEdZ, tīka msEdSSA msL msP)
                          
                [ab]apan dalu kapāpaniṅ vədivədi,təvas manəsəkī sarāt tapa guṇa,
[cd]kapātaka mamet sukhāmriha iku,ləhəṅ pəjaha tan təmuṅ sukha pinet.24|| 

                
                      *sarāt tapa (msEdZ msEdSSA msP, sarātapa msL)
                    *guṇa (msEdZ msEdSSA msL, gūṇa msP)
                          *pinet (msEdZ msEdSSA, pīnet msL msP)
                
                [ab]hanāmrih adagaṅ mamet alayaran,tasik bhaya havanya tan tinaha ṅel,
[cd]təkānya ri paranya tan hana vaneh,sukhā pəjaha tan təmuṅ sakapinet.25|| 

                   
                      *sakapinet (msEdZ, sākapinet msEdSSA msL msP)
                
                [ab]kunəṅ hikana kāptiniṅ hulun usən,ikaṅ pəjah asiṅhanāda riṅ ayun,
[cd]ya teki ya hələm tasən ləkasana,matī tuha rare paḍeki niyata.26|| 

                         
                      *hikana (msEdZ msP msL, ikanā msEdSSA)
                              *ayun (msEdZ, āyun msEdSSA msL msP)
                           *ləkasana (msEdZ, ləkasanā msEdSSA, ləkasāna msL msP)
                            *niyata (msEdZ, niyāta msEdSSA, niyātā msL msP)
                                     
                [ab]dhanañjaya mapeki liṅku ya hiḍəp,nda mah ləkasi matya tumpura pisan,
[cd]maran tan adavā təkapniṅ aṅucap,nā liṅ pavanaputra siṅha magalak.27|| 

                 
                     *pisan (msEdZ msEdSSA, pīsan msL msP)
                      *na (msEdZ msL msP, nā msEdSSA)
                     *magalak (msEdZ, magālak msEdSSA msL msP)
                                     
                [ab]yudhiṣṭhira muvah sireki mavuvus,ariṅku lalu memaniṅ pəjah amūk,
[cd]ya tan hana tinūtnya nīti rahayu,təvas kadaluruṅ pəjah kadi suvuṅ.28|| 

                  
                       *mavuvus (msEdZ msEdSSA msP, mavūvus msL)
                      *amūk (msEdZ, āmuk msEdSSA msL msP)
                        *nīti (msEdZ msEdSSA, niti msL)
                      *rahayu (msEdZ msEdSSA, rahāyu msL)
                          *suvuṅ (msEdZ msEdSSA msL, sūvuṅ msP)
                                     
                [ab]nihan mara vuvusta tan sipisipi,ikaṅ pəjah ameta vastv akaraṇa,
[cd]ləhəṅ karika yan vruhe pati təpət,ya tan vruh irikeka meman inucap.29|| 

                        
                            *sipisipi (msEdZ msEdSSA msL, sipisīpi msP)
                      *ameta (msEdZ msEdSSA, amet ta msL)
                      *karaṇa (msEdZ, karāṇa msEdSSA msL msP)
                                   *karika (msEdZ msL msP, karīka msEdSSA)
                            *inucap (msEdZ msL msEdSSA, inūcap msP)
                                     
                [ab]apan lagi vuvusnikaṅ vvaṅ aṅucap,ikaṅ tapa ya rakva liṅnya sapəṭik,
[cd]ləhəṅ katika yan vruh iṅ pati pisan,ya tan vruh irikā ta meman inucap.30|| 

                
                     *aṅucap (msEdZ msEdSSA, aṅūcap msL msP)
                      *pisan (msEdZ, pīsan msEdSSA msL msP)
                                   *inucap (em., iṅ ucap msEdZ, iṅūcap msEdSSA msL msP)
                                     
                [ab]kalīṅanika memaniṅ vvaṅ aṅucap,kunəṅ təpətaniṅ vruheka makəḍik,
[cd]yadin vruha tatan kənenaku juga,sugih varas ikā vənaṅ ya maṅucap.31|| 

                
                      *kalīṅanika (msEdZ msL, kalīṅhanika msEdSSA msP)
                                     
            
            canto 5: 
                -+-++--+-+=
                [ab]ariṅku tapvan vruha riṅ parārtha,rare tuvi pvan taya riṅ kabhikṣvan,
[cd]kunaṅ hiḍəpkv ī kita meta tīrtha,maran hilaṅ kleśanikiṅ śarīra.32|| 

                
                    *riṅ (msEdZ msEdSSA, ri msL, rī msP)
                      *ī kita (msEdZ msP msL, i kita msEdSSA)
                                     
                [ab]nihan hana vvaṅ masavah rikaṅ lvah,lavan maluṅguh mamaṅāniṅ ajrəm,
[cd]kəṭəṅ masimsim tuli yan pakaṅsi,ikaṅ samaṅkā pva dələ̄n təkapta.33|| 

                
                 
                     *mamaṅāniṅ (msEdZ msEdSSA msL, mamaṅānniṅ msP)
                      *dələ̄n (msEdZ msP msL, dələ̄nta msEdSSA)
                                     
                [ab]kunəṅ kitāntən vruha riṅ parārtha,maran hayuntā manulus katona,
[cd]apan kadhīranta rikaṅ kasatyan,avās manuntun təka riṅ kasiddhan.34|| 

                   
                      *hayuntā (msEdZ msL msP, hayuntā pva msEdSSA)
                                     
                [ab]huvus mara vruhta rikaṅ kaśāntan,ləkas ta tāmrih taṅivə̄ ta jīva,
[cd]huripta pəṅpə̄ṅ ya ta sādhananta,maran tan evəh təkap iṅ paratra.35|| 

                   
                       *rikaṅ (msEdZ msEdSSA msP, ri rikaṅ msL)
                      *taṅivə̄ (msEdZ  msP, tāṅivə̄ msEdSSA, taṅə̄ msL)
                                     
            
            canto 6: 
                -+---+-+---+------+-+-=
                [ab]ariṅku laki saṅ dhanañjaya kiteki bapa pinalar i ṅhulun təmən,paṅə̄bananikiṅ jagat gumavayaṅ parahita dadaheṅ parākrama,
[cd]tasən ləkas ikaṅ hyaṅ iṅ vuri pameta patapana maṅiṣṭy anugraha,riṅ eñjiṅ iki yan lumakva kita tan kahavarana maran kasiddha ya.36|| 

                
                      *vuri (msEdZ msEdSSA msP, vurī msL)
                      *riṅ (msEdZ, iṅ msEdSSA)
                      *kasiddha ya (msEdZ, kasiddhayan msEdSSA msL msP)
                                     
                [ab]təṅah vəṅi huvus lumiṅsir i səḍəṅnira mavuvus i saṅ dhanañjaya,ḍatəṅ ta siraṅ ārya nāma vidurāṅlavad i sapaṅutusni saṅ kaka,
[cd]sagadgada manah nirāsəmu taṅis maməkulakən i saṅ yudhiṣṭhira,uḍūh anaku māsku tan sipi vəlasku ri kita lalu tan sih iṅ vidhi.37|| 

                
                    *huvus (msEdZ msEdSSA, vuvus msL)
                *uḍūh anaku (msEdZ, uḍuh hanaku msEdSSA, uḍuḥ hanaku msP, uḍuh anaku msL)
                    *vidhi (msEdZ msEdSSA msL, viddhi msP)
                                     
                [ab]apan kita daṅū pva nīti riṅ ulah vədivədi mahatī kasāttvikan,ginə̄ṅ ta ya linolyan iṅ hati lanāṅguṇita hayu lavan kaṣaḍguṇan,
[cd]harah mapa tikin kəneṅ kirakirāhala pinasukaniṅ malendriya,tuhu pva ya ta mevəh iṅ vvaṅ anulus lituhayu kavi śakti paṇḍita.38|| 

                
                *mahatī (msEdZ msL msP, mahati msEdSSA)
                *tikin (msEdZ msL msP, tiku msEdSSA)
                                     
                [ab]savaṅ kadi manəmvakən varah i saṅ yativara vinarah ta riṅ havak,ri dāyanikanaṅ smṛtī muliha riṅ pati patitis i tattvaniṅ dadi,
[cd]huvus manaravaṅ təkapnya vəkasan paranani paraniṅ nirātmaka,təkā pva təkaniṅ pasārani patinya dadi ya manasar mareṅ hala.39|| 

                
                
                *pasārani (msEdZ msL, paśarani msEdSSA, paśārani msP)
                                     
                [ab]kalīṅanika tan kənenaku jugaṅ hala hayuniṅ ulah ya laṅgəṅa,phalanta vihikanta riṅ naya parārtha tan alavasa duhkha pātaka,
[cd]ajum pva haradin manahta phalaniṅ təlas anəmu varah mahāmuni,lalun savətuniṅ titah ya tariman halahayu sukhaduhkha taṅgapən.40|| 

                
                *kalīṅanika (msEdZ, kalīṅhanikā msEdSSA, kalīṅhanika msP, kaliṅhanikā msL)
                *pātaka (msEdZ msL msP, pataka msEdSSA)
                *lalun (msEdZ, lalū msEdSSA msL msP)
                                     
                [ab]katon tivas ikaṅ vavaṅ vvaṅ amunah lumicinakən avaknya yan hana,apan purih ikaṅ śarīra kəna riṅ lara viṣaya lavan rajah tamah,
[cd]mataṅnya paḍəmənta riṅ brata samādhi gavayakəna taṅ kasāttvikan,trikāyasama taṅ sahiṣṇu muditā dulurana karuṇā si kāyika.41|| 

                
                     *samādhi (msEdZ msP msL, samadhi msEdSSA)
                    *kāyika (msEdZ msP, kayika msEdSSA, kāyikā msL)
                                     
                [ab]sәḍәṅnira saṅ ārya nāma vidurāmitutur i sira saṅ yudhiṣṭhira,ḍatәṅ ta rәṣi dhomya śīghra sumuyug ri kahananira saṅ nareśvara,
[cd]vavaṅ nṛpati gadgadāṅadәg aṅañjali mamәkul i jə̄ṅ mahāmuni,parәṅ paḍa humuṅ taṅisnira kabeh yativara kavәṅan sirāṅadәg.42|| 

                
                     *nāma (msEdZ msL msP, nama msEdSSA)
                     *vidurāmitutur (msEdZ msEdSSA msP, vīdhurāmitutur msL)
                                     
                [ab]taṅistaṅisirāsәkәl nṛpati dharmasuta mulati saṅ mahāmuni,nda tiṅhalana teki pāpaniṅ apuṅguṅ i varahira saṅ pinaṇḍita,
[cd]agə̄ṅ sapṛthivī jugaṅ hala kabhukti tәkap i rahulun munīśvara,hanā madhana tan hanāṅlәvihaneṅ adhama kaluṣa mūḍha kaśmala.43|| 

                
                       *nda (msEdZ msL, ndā msEdSSA)
                     *teki (msEdZ msL, teka msEdSSA msP)
                    *sapṛthivī (msEdZ msEdSSA msP, sapṛthivi msL)
                    *hanā madhana (em., hanāmadhana msEdZ msEdSSA msP msL)
                                     
                [ab]nda liṅgihana saṅ mahāmuni da honya ta sira babuni ṅhulun hana,tumūt milu kapāpa dīna kadi lampuran aṅahasi deśa met nasi,
[cd]karәm ri tәṅahiṅ mahārṇava hiḍәpnira ri laranire samaṅkana,abәh ta punikaṅ matāsrәt apәyәh svaranira karәṅə̄ nirantara.44|| 

                
                 *nda liṅgihana (msEdZ msL msP, liṅgihana msEdSSA)
                     *da honya (msEdZ msL msP, dahenya msEdSSA)
                  *hana (msEdSSA msL msP, hana(k) msEdZ)
                      *lampuran aṅahasi (msEdZ msL msP, lampurana aṅahasi msEdSSA)                 
                
                [ab]sabhāgya ri ḍatәṅ munīndra sira teki mavәlasa ri saṅ hulun kabeh,ndan ahyun atәrәn ranaknira mareṅ vukir anusupa riṅ vanāśrama,
[cd]yadin tәhәra tan vanāśrama lәvih ta halani paṅucapnikaṅ sarāt,sukhā pәjaha satya riṅ paraparan makaphala masiluṅluṅaṅ lara.45|| 

                 
                     *ranaknira (msEdZ msL msP, rānaknira msEdSSA)
                     *yadin (msEdZ msL msP, yādin msEdSSA)
                
            
            canto 7.1-22: 
                --+-+---+-+-=
                (skt mañjubhāṣiṇī)
                [ab]panaṅisnirāṅrәs asәkәl nareśvara,vәkasan ta saṅ ṛsi maśabda gorava,
[cd]ya ta hetu saṅ hulun apadgatan ḍatәṅ,rumәṅə̄ ri bhūpati kabañcaneṅ nita.46|| 

                [ab]nyama gə̄ṅnikuṅ lara ri saṅ nareśvara,apan adbhutaṅ vacana denikaṅ jana,
[cd]kita teki vastuni huripnikaṅ sarāt,ya dumehnikaṅ jana kabeh paḍālara.47|| 

                
                [ab]syapa teki tan mavәlase kiteṅ sarāt,ri kasajjananta tuvi yan binañcana,
[cd]pira teka pāpaniṅ asuṅ lare kita,kala mūḍa mūrkha tuvi tan kәneṅ vәlas.48|| 

                [ab]yadiyan rumәṅvakәna saṅ mahāyati,ri kadurjanan saṅ agave lare kita,
[cd]matukup kapə̄ sira savetnikaṅ hala,atakut kapelutana pāpa durjana.49|| 

                
                     *kapelutana (msEdSSA, kapelitana (var. -lutana) msEdZ)
                
                [ab]ndak ajar kiteka rusitiṅ vvaṅ iṅ kalī,kavi sandhi vijña riṅ upāya ṅarṣaṇa,
[cd]mamanis maśabda madulur valokana,maṅimur magoṣṭhava mamet alәṅkara.50|| 

                
                     *upāya ṅarṣaṇa (msEdZ, upāyāṅārsana msEdSSA)
                
                [ab]maṅucap sudharma guṇatattvaniṅ dadi,mahalәp mataṅgvana saloka sākṣara,
[cd]ri tutuk juga vruh aṅucap taman tәpәt,ri hatinya kimburu mabuddhi sādhana.51|| 

                [ab]riṅ agoṣṭhi śabda mamahā marәk ta ya,maharәp ri kosvaniṅ ujar salah kәna,
[cd]kagiriṅ tikaṅ vvaṅ aṅucap ta yāpәpәr,mamilәt vuvusnya dumalih mamatyana.52|| 

              
                [ab]hana len kadurjananikāgave kadaṅ,maṅucap ri mūlanika ṅūni riṅ vaneh,
[cd]ṅaraniṅ bapebu madagiṅ lavan kaki,mara riṅ sugih dadi mapintasādhana.53|| 

                
                     *mapintasādhana (msEdSSA, mamintasādhana msEdZ)
                
                [ab]hana duṣkarāharәp i duhkhaniṅ vaneh,mamiveka polah aṅusī maveh hala,
[cd]mamilәt mabheda maṅucap sahāgama,yan alah vuvusnya maṅucap madudvana54|| 

                
                     *maveh (em., mamet msEdZ, maveh ta msEdSSA)
                
                [ab]hana duṣkṛtātuhaganan sapustaka,rahineṅ kulәm vinaca nitya vus tama,
[cd]kahiḍәp rahasya tuhu dharma saṅ viku,ndan isinya mudra kāla caṇḍapiṅgala.55|| 

                
                     *caṇḍapiṅgala (msEdSSA, chanda piṅgala msEdZ)
                
                [ab]hana len svabuddhinika rūpa bhikṣuka,mamanis maśabda mara riṅ pradhānika,
[cd]saha lepanāṅajarakәn vruheṅ guṇa,sipat iṅ kasiddhyana manon asambhava.56|| 

                [ab]vara teki liṅnika katona maṅśila,pinarәk sinevaka maminta sādhana,
[cd]tinәkan sakāptinika siṅ samenaka,kuṭilā hatinya dadi miṅgat iṅ kulәm.57|| 

                 
                     *sakāptinika (msEdZ, sakāptinikā msEdSSA)
                     *kuṭilā (msEdSSA, kuṭila msEdZ)
                
                [ab]tәka riṅ mavalkala tatan mahājana,pracәṭaṅ alәṅkara ri buddhiniṅ para,
[cd]maharәp kabhaktyana pujīniṅ āśrayan,lumәvih sumamyak alicin vavaṅ tyajet.58|| 

                [ab]ṅuniveh tikaṅ vvaṅ arәbut pamuktyana,silih ol paḍāṅdәha mamet upāśrayan,
[cd]hana bañcanā hapan alit viṣāmrәta,sumilib madoh kuṭila tan kәnenuha.59|| 

                 
                     *ol (msEdZ, hāl msEdSSA)
                     *bañcanā (msEdZ, bañcana msEdSSA)
                
                [ab]si suyodhana pva ya musuhta nityaśa,śakuni patihnika patihnya riṅ hala,makaṅūni riṅ carita bhīma sārayu,
[cd]rinacun si bhīma linabuhnya riṅ bañu.

                [ab]kita teki tan vruh iṅ upāya riṅ nita,tәkapiṅ suyodhana mameti bañcana,
[cd]śakuni ya tādadi parih tәkapnika,ya dumeh nitālaha tatan sakeṅ tivas.61|| 

                [ab]vatuniṅ karaṅ paḍanikaṅ suyodhana,maluṅid malaṇḍәp arusit pasaṅ lәyәp,
[cd]pinaran bayāṅanini tan kәnenapәs,mrigigih makas kasәlatan sahiṅsahiṅ.62|| 

                [ab]syapa lena saṅ vәnaṅ ataṅgәheṅ hala,kadi bhīsma yogya pituhun vuvusnira,
[cd]yen apeka yan mapәsa saṅ suyodhana,umәnәṅ pva yāpituli tan kәnenavәr.63|| 

                     
                     *ataṅgәheṅ (msEdZ, ataṅgәhiṅ msEdSSA)
                
                [ab]tuhu yan hanā kaliliran sakeṅ bapa,vuta tan rinakva ri hatinya tan dәliṅ,
[cd]dumәliṅ yan iṅ hala manon ndatan vuta,pinasuknikaṅ mala maluṅ kadurjanan,64|| 

                     
                     *hanā (msEdSSA, hana(ṅ) msEdZ)
                         *ndatan (msEdZ, datan msEdSSA)
                
                [ab]dalu pāpaniṅ vvaṅ amusuh paṅutpata,parabañcanāṅulahulah ri saṅ viku,
[cd]umәnәṅ ta saṅ sujana satya sāttvika,hapan āṅśadharma guṇatattva saṅ mahān.65|| 

                      
                     *paṅutpata (msEdSSA, maṅutpata msEdZ)
                          
                [ab]yadiyan kataṅkәpana riṅ kadurjanan,paḍananta riṅ kirakirārusit malit,
[cd]niyatārebut kavah amet kapāpa ṅel,mamaṅan tahīṅ paṅisiṅan mahurhuran.66|| 

                          
                     *tahīṅ (msEdZ, tahiṅ msEdSSA)
                              
                [ab]kita teki yan malәsa riṅ kadurjanan,manugәl sukunta tinapәlnikaṅ pәlus,
[cd]manәvәr liḍahta mavәdī rәhak vatuk,rasananta teka mara tan tәmuṅ lara.67|| 

                          
                     *mavәdī (msEdSSA, mavәdīṅ msEdZ)
                              
            
            canto 8: 
                ------+------=
                
                [ab]kaṅariṅasana kasnika matәguh apәs,kapanasana tikādbhuta matәguh akas,
[cd]tinisan api tumūt maṅuluri malәmәs,ya tika paḍani saṅ sujana parahita,68|| 

                [ab]havan aradin ataṇḍәs abәcik aratā,kasukәtan araciṅ tahi majimәt arok,
[cd]sinapu sinasapan muvah ika maradin,ya tika paḍani citta saṅ anәmu hayu,69|| 

                [ab]hana vәsi riti tambaga matahitahi,salavas ika mijil juga tәhәr atahi,
[cd]ya ta paḍaniṅ avak matahitahi mala,radinana pahayun dadi mari mahala,70|| 

                [ab]halanika ri dalәm dadi mәtu ri yavā,halanika ri yavā dadi mulih i dalәm,
[cd]hiṅәtiṅәtәn ikaṅ kadi damar akәlir,hala hayuniṅ ulah paḍa mamayamaya.71|| 

                [ab]tivas ikaṅ añale hala hayuniṅ ulah,tivas ikaṅ aṅalәm lumәvihakәn avak,
[cd]tivas ikaṅ aṅucap tәka mamaśamaśa,tivas ikaṅ aṅalәm kadi maṅuguṅuguṅ.72|| 

                
                     *añale (msEdSSA, anare msEdZ)
                    
                [ab]hana viku maṅidan maṅiḍәri bhuvana,makuravit agәluṅ sukәr aburarutan,
[cd]tәhәr ikana purihniṅ avak apәniṅan,si hurip ika ya vastu sukәr aburarut.73|| 

                    
                     *purihniṅ (msEdZ, purih iṅ msEdSSA)
                        
                [ab]hana sira lumicin viku lagәna muna,vinulatan aradin taya sukәr iṅ avak,
[cd]tuhu saka ri hәniṅnira tәka ri dalәm,tahā si purih ikaṅ hurip aṅaṅәnaṅәn74|| 

                        
                     *muna (msEdZ, mūna msEdSSA)
                            
                            *tahā (em., taha msEdZ, tahā msEdSSA)
                            
                [ab]iṅәtiṅәtәn ikaṅ manәmu sukha magə̄ṅ,rasarasana tәkapta maṅinakana rāt,
[cd]vvaṅ atika pinakārgadanika śaraṇa,niyata pamalәsanya sukha phalanika.75|| 

                
                *pinakārgadanika (msEdZ, pinakārgadanikā msEdSSA)
                    *niyata (msEdZ, niyāta msEdSSA)
                    
                [ab]hana viku maṅigәl macarita rinubuṅ,bisa tivas ika siṅ vvaṅ atika vihikan,
[cd]vvaṅ atika maṅalem ri guṇanika lәvih,vvaṅ atika saṅ asuṅ mamiguṇani guṇa.76|| 

                
                [ab]syapa karika vinastu lәviha ya tәmәn,masuṅa varah anugrahana kavijayan,
[cd]pamulikana bhaṭāra masuṅa karatun,saṅ aṅaran ikā siṅ vvaṅ atika vulikәn77|| 

                
                
                *ika (msEdZ, ikā msEdSSA)
                    
                [ab]katәmu mara tәkapta manәmu kavikun,lәkasakәna lәkasnira niravaraṇa,
[cd]kaṅ aṅinakana riṅ jana ya ta gavayәn,phalanikaṅ aṅucap hayu tәhәr apuji.78|| 

                [ab]ya ta karaṇanikanaṅ viku yan apitutur,lumipura ri laranta phalanika tәmәn,
[cd]purih ira saṅ agə̄ṅ sukhanira kalaran,yan anәmu lara duhkha tan ari malavas79|| 

                [ab]kita mara laki sampun anәmu kavikun,vaṅunәn ikaṅ acintya ri hati muliha,
[cd]matutura ri bhaṭāra karaṇa sira tah,parahupana masucya ri sira satata.80|| 

                [ab]huvus ika maradin manah alilaṅ aho,lәkasi ta pagaventa kaṅ aṅinakana,
[cd]mapa karika manahta tulusa manusup,tan asaraga hiḍәp mami kita sakarәṅ81|| 

                [ab]kunaṅ iki nayani ṅhulun iṅәtiṅәtәn,saṅ arәjuna sireka lumәkasa tapa,
[cd]makaphala mara tan hana maṅapakara,tumikәla taṅaniṅ vvaṅ anuduha hala.82|| 

                [ab]kunaṅ ikana tukar tar ala sәminika,sulur ika pagaventa hayu raja sura,
[cd]makakusuma taṅisnya makaphala pati,rinatәṅaniṅ umah galagala ya pinə̄m,83|| 

                [ab]mataṅ ika paḍa ṅadva guṇa varaśara,hәlәm i tәkanikaṅ bharata ya vaṅunәn,
[cd]paḍa matihaṅa sañjata ya ta pahayun,niyatanika hәlәm juga taya vuruṅa.84|| 

                [ab]nahan ikana vuvus munivara karuṇa,mamitәkәti ri saṅ nṛpati lima suta,
[cd]dadi ta nṛpati dharma sumahur atәgәg,ri hilaṅ i pәtәṅ iṅ hati maluy apaḍaṅ.85|| 

            
            canto 9: 
                ------+++-++-+=
                [ab]tulusakәna tikuṅ sih saṅ mahāpaṇḍitārya,ri pukulun apan evәh ṅvaṅ kәdə̄ dhīra satya,
[cd]naya ra putu maharṣi pveki maṅkin saharṣa,ri tulusani saṅ āryā phālgunāṅhyaṅ riṅ agra.86|| 

                
                *āryā (msEdZ, ārya msEdSSA)
                    
                [ab]pinәkәtana ri sandijñana de saṅ munīndra,lәkasiṅ atapa nisniṅ jñana sampun viśeṣa,
[cd]nāhan ikana vuvusniṅ nātha dharmātmajāsvī,ri tulusani saṅ antәn śīghra maṅsə̄h manambah.87|| 

                
                *tulusani (msEdSSA, larisani msEdZ)
                    
                [ab]mamituhu ta sirosәn saṅ kinon siṅ pakona,ri sira dadi ta mojar saṅ ṛṣī nīti yogya,
[cd]riṅ ulahaniṅ acintyan dug sәḍәṅ dhyānayogi,havarah alaniṅ ambәk bañcanākveh musuhnya.88|| 

                
                *ṛṣī (msEdZ, ṛṣi msEdSSA)
                *bañcanākveh (msEdZ, bañcana kveh msEdSSA)
                    
                [ab]hana ta musuh anūkṣmālit mamor iṅ hacintya,aṅiḍәrakәn anuntun riṅ katon mogha lamlam,
[cd]pinatitis iṅ alitniṅ jñāna nis tan paśeṣa,mata pinati vinaṅsul sandhiniṅ yoganidra.89|| 

                
                *hacintya (msEdZ, acintya msEdSSA)
                    
                [ab]gavayakәna lәkasniṅ lakṣaṇāmūdra jāpa,mata mulati lalāṭa byakta yogānta siddha,
[cd]katәmu taman inuṅsī vastuniṅ tan pavastu,kadi laliniṅ aṅantuk lәs lәyәp riṅ kamokṣan.90|| 

                [ab]kavaca śara laras len taṅkulak tan madoha,phalanika si kadhīranyan rumakṣeṅ śarīra,
[cd]sәḍәṅ iṅ avamanan deniṅ musuhteka mūrkha,sukha pәjaha siluṅluṅ taṅkulak len laras hrū.91|| 

                
                
                *kadhīranyan (msEdZ, kadhīranyā msEdSSA)
                *musuhteka (em., musuh teka msEdZ, musuhtāka msEdSSA)
                    
                [ab]hana ta vukir apurvāgə̄ṅ paran saṅ matīrtha,saphala paraniṅ aṅhyaṅ byakta saṅ hyaṅ hana ṅkā,
[cd]giri varasura sākṣāt rīndrakīlāgra rāmya,ya ta pinakakasiddhan ṅūni de saṅ hyaṅ indra.92|| 

                [ab]hana ta sira maharṣi khyāti riṅ svargaloka,sira ta rata paranyan yogya vus labdhacitta,
[cd]tuvi ṅaranira saṅ dvaipāyaneṅ rāt kavīryan, sira ta vәkas i dharma hyaṅ śivan vus pralabdha.93|| 

                    
                
                
                
                *paranyan (msEdZ, paranyā msEdSSA)
                    *śivan (msEdZ, śivā msEdSSA)
                    
                [ab]nahan ikana tuduh śrī dhomya riṅ nīti yogya,rahina tuvi kamantyan tejaniṅ sūrya tumraṅ,
[cd]gagaṇa kadi sinapvan taṅ pәtәṅ tan paśeṣa,kadi manah i saṅ amvit maṅkatāṅhyaṅ riṅ agra.94|| 

                [ab]dadi ta sira madandan saṅ tәlas labdhacitta,praṇata tәlas amuspeṅ saṅ mahāpaṇḍitārya,
[cd]ibunira sira vinvit luhnirādrәs tan ampәt,kadi tәhәra tan antuk denirāpan katrәsnan.95|| 

                
                *tәlas amuspeṅ (em., tәlas amuṣpeṅ , tәlas amukṣe msEdZ, tәlasa musseṅ msEdSSA)
                    
                [ab]anaku yanaku māsku ṅke lah uṅsuṅku śīghra,ṅhulun umulat amәṅpə̄ṅ dak pahāvas ta putra,
[cd]mapa tika vuvusaṅkvā māsku tan vruhku mojar,ri kita laki savetniṅ tībra deniṅ larāgə̄ṅ.96|| 

                
                *anaku (msEdZ, hanāku msEdSSA)
                    *yanaku (msEdZ, yānaku msEdSSA)
                     *tībra (msEdZ, tibrā msEdSSA)
                    
                [ab]nahan ikana pasuṅkvā mah tikaṅ vastra taṅgap,kәmulani tanayaṅkv āṅhiṅ pavehniṅ kahīnan, kadinan gp
[cd]anaku laki pahenak mah sәpah ṅke vajaṅku,vacananira maper luh nityā madrәs tan ampәt.97|| 

            
            canto 10: 
                ++-+---+--+-+=
                [ab]tan ṅeh tikaṅ lara yadin caritan bhaṭārī,sampun saṅ ārya mamuhun ri narendraputra,
[cd]saṅ dharmaputra humәnәṅ magәgәh katīkṣṇan,luh nityaśāmilihilī ri pipi dravādrәs.98|| 

                [ab]mojar siraṅisәkisәk sәsәgәn tan ampәt,antәnku saṅ tulusa siddha ri pāda saṅ hyaṅ,
[cd]eṅәt kitāntәn i vuvusnira saṅ mahārṣi,lāvan kayatnakәna nitya tikaṅ samādhi.99|| 

                
                 *nitya (msEdZ, nityā msEdSSA)
                    
                [ab]nā liṅ narendra saha luhnira pan katṛṣṇan,mamvit muvah sira ri saṅ vara bhīmasena,
[cd]saṅ bhīma yeka mahivaṅ panaṅisnya ṅәmbe,lvir minda riṅ tәgal ayun malajәṅ kavarṣan.100|| 

                [ab]maṅkin taṅis pavanaputra maṅantugantug,umbәl mijil gidәgidə̄ riṅ iruṅ ya madrәs,
[cd]lāvan ta lәtnya kumәlus mabaṅə̄r vәtunya,kompol katon tan inivə̄ tәkapiṅ larāgə̄ṅ.101|| 

                 
                 *lәtnya (msEdSSA, lotnya msEdZ)
                    
                [ab]tan ṅeh taṅisnya caritan pravarārya bhīma,saṅ phālguneki mamuhun ri saṅ āri karva,
[cd]saṅ dropadi sira ta rūkṣa rapuh kalәsvan,śokānaṅis maṅiḍupuk sira yan panәmbah.102|| 

                
                 *ṅeh (msEdSSA, ṅәh msEdZ)
                    *dropadi (em., dropadī msEdZ, dropadi msEdSSA)
                    *maṅiḍupuk (msEdSSA, maṅiḍupuh msEdZ)
                    
                [ab]saṅ phālguneki manaṅis maṅadәg sinәmbah,kepvan ta cittanira denya maśabda maṅrәs,
[cd]yekāmukәt pinakaśatru tәkapniṅ amrih,hetunya yan kapihәnәṅ sira denya kepvan.103|| 

                [ab]siṅgih ḍaḍuṅ pinakapāśanikaṅ kamokṣan,tṛṣṇā jugāgavaya sih mamilәt riṅ aṅga,
[cd]vyaktinya yan dadi śarīra muvah kabhāva,ṣaḍmārga yeka dadi riṅ dadi mogha tṛṣṇa.104|| 

                [ab]maṅkin ta kāṅәn i halanya yadin katūta,marmanya śīrṇa pinәgatnira riṅ kadhīran,
[cd]śāntā sahiṣṇu pamunahnira tan paśeṣa,hetunya śīrṇa malilaṅ dadi citta mahniṅ.105|| 

                [ab]maṅkat sirātәlas abhūṣaṇa ratna mabhrā,lāvan sasañjata kabeh paḍa nora kantun,
[cd]luṅhā sirāṅinakinak tәka riṅ pradeśa,akveh tikaṅ vinulatan magave praharṣa.106|| 

            
            canto 11: 
                +++--+-+---+------+-+-=
                [ab]rāmyārūm kahaḍaṅ kapāt lakuniran vahuvahu katiban javuh pisanvahv āron səminiṅ tṛṇāṅkura latākiris asəmu hijonya kābunan
[cd]vahv aṅluṅ sakilan gaḍuṅnika lavan katirah aṅurukəl suṅutnikaaṅhiṅ kəmbaṅ ikaṅ mənur mvaṅ asanāṅruhuni ri pasəkarnikaṅ vuṅū107|| 

                
                [ab]rəmrəm traṅ manisihnisih vahu mayat javuh ika malilaṅ kapāvanangəntər dohnya ləyəp tunenaṅənaṅən vahu lumarap ikaṅ taṭit ləṅit
[cd]lumrādrəs mapalayvan iṅ gagaṇa meghanika silih alintaṅ iṅ laṅitməṇḍuṅməṇḍuṅ adoh riris ḍumavuh iṅ vukir aṅinaki cittaniṅ maṅə̄108|| 

                [ab]tistis lampah irāṅavetan aṅalor tan agəlis aṅadəg sireṅ hənuləṅləṅ deni gərəhnikāmisiki karṇanira kadi makon manoliha
[cd]ṅkān maṇḍəg sira tan vavaṅ lumaku denya kadi pasayut iṅ haneṅ jinəmmarmāṅrəs tvas irāsəkəl dadi tumuṅkul aṅusapi ri luhnikaṅ mata109|| 

                [ab]śokāṅlih kumətər tikaṅ hati baṅun tan apupula muvah tikuṅ manahlāvan bhrāntani saṅ kināryakənireka malara ri pasahnireṅ priya
[cd]yekāṅlūd ruməmək manahnira təkapniṅ aṅucapa kakūṅnya tan hanaaṅhiṅ luh kalavan taṅis juga siluṅluṅira yan iṅucap ndatan humuṅ110|| 

                [ab]maṅkin citta nirāləməh dadi maluṅguh akəcap aṅəsah vuraṇḍuṅənaṅlūd deniṅ aripnikaṅ mata pilih sira hinucap aṅāryakən ṭikā
[cd]lāvan trāsanikaṅ ləbū ya ta tiniṅhalan ikaṅ aṅuṅaṅ malar vruhaaṅhiṅ caṇḍinireka tambak inukir cinaviri mapucak patah muṅub111|| 

                [ab]akveh kāri vimūrchitālara təkapnira kapihutaṅan karāsikanbhrāntajñāna makiṅkiṅ osah aṅəsah rahina vəṅi taṅisnya tan pəgat
[cd]ṅūni hyunika tan vəḍar katəmahan kavətu təkap i gə̄ṅnikaṅ larapə̄mpə̄man ri daləm pamə̄man i huvusnya ratəṅ ika paḍanya tan pahi112|| 

                [ab]maṅkin kāṅənaṅən təkapnika ri tan ḍatəṅaniran asuṅ lare hatiaṅlampū pəjaheṅ tilam gatinikāruruba sapavəkasnireṅ karas
[cd]len tekaṅ humənəṅ maṅantyakəna liṅni kaḍatəṅan i saṅ mareṅ vukirhetunyan pamuluṅmuluṅ kusuma paṅrəburəbunika muṅguheṅ jinəm113|| 

                 
                 *muṅguheṅ (msEdZ, maṅguheṅ msEdSSA)
                    
                [ab]vvantən bhakti mamuṣpa riṅ pratima ketaka sira ta vinimba tan vanehkəmbaṅ padmaśarīra gandha ri pipinya panirama ri luh nirantara
[cd]puṣpāvrāṅkən ikaṅ gəluṅ guduha tañjuṅ amiraga maghəṇṭa nopurasusv ahrit lurus iṅ təṅah ya pacarunya maṅucaraṇa sambat iṅ ṭikā114|| 

                [ab]aṅgantaṅ punagīṅ tilam səkar aśoka rurubanika yan ḍatəṅ hələmramyārok ahuləs majənv i rakət iṅ maṅarəki huvus iṅ maveh səpah
[cd]lāvan yan humuvah kənaṅ tulam amaṅkvakəna kusuma jaṅga sampətalen tekaṅ bakakak puḍak pamapasanya mabulakana piṅgir iṅ nadī.115|| 

                
                [ab]kāṅkən yajña manobhaveka panaṅisnika mabalik aveda sasmitasə̄ṅniṅ candra mañar lumə̄ṅ ri hati kāṅkən apuyaniṅ ahoma nismara
[cd]lumrāvrā kukus iṅ pupur mələk avor vida ri jaja tibeṅ tapih sujivvantən mūlya təmən sajinya vəkas iṅ kinəliran adhikeṅ pasaṅgaman116|| 

                [ab]len taṅ yoga turū samādhinika rūpanira ya ta minuṣṭi riṅ hiḍəpenak maṅgəh ikaṅ lulut manəmu sandhi sumurup amisarjaneṅ tutur
[cd]ātmārok si hurip məsat dadi turū təmahanika maṅipy asaṅgamasampun siddha sayogya riṅ pakasutan matəmu paḍa saharṣa sasmita117|| 

                [ab]tan ṅeh yan caritan hiḍəpnira ri sambataniṅ alara yan kināryakənmvaṅ polahnika tan pəgat makapuput patinika yaya tan varəg lara
[cd]āpan jātinikaṅ manah juga tumūt yan ulurana katon tivasnikandan sūkṣmā humənəṅ surāṅaṅənaṅən hilaṅani malaniṅ daśendriya118|| 

                [ab]śīghrā śīrṇa pətəṅnikaṅ hati dumehnira maṅaṅənaṅən lumampahasamy ādan maṅadəg təlas lumaku tan hana maṅavara ramya tūt havan
[cd]məntas riṅ valahar matīrtha sira sampun arahup aradin tikuṅ halatūt mārga hana siṅgulan lәbalәban kamaṅi kapur avor pakis ḍaḍu.119|| 

                [ab]garyaṅgaryaṅ ikaṅ tәgal kakacәman valikat upama vor kataṅkataṅ,sәmbuṅ got kucubuṅ mavor pilapilū kutukutu kulurak lәpaṅ pahit,
[cd]paṅgil paṅgaga siṅkaban lavanlavan hana nanavidharā tapak liman,lundāluṅ kalavan galiṅ lumalay iṅ vaduri lalavatan paḍāsinaṅ.120|| 

            
            canto 12: 
                --+-+---+------+-+-=
                [ab]sakaton paḍāmuhara rāmya ri havanira tan madoh dahat,pagagan hañar binabadan pagәr ika rinurah tәkeṅ havan
[cd]inalih tәhәr sinariban hana tilas ika vetan iṅ pagәrya tinūt nirāṅinakinak duruṅ agәmәt apan havan hañar121|| 

                [ab]maṅalor muvah katәmu mūlani havanira tan madoh dahatsinamarsamar pagәr ikājajar amәnәr atūt havan magə̄ṅ
[cd]agәnәt ḍukutnya maradin sarisari avan iṅ tәkeṅ vukir,galagah kidulnika tinunvan avurahanikaṅ manuk mibәr.122|| 

                [ab]malәsat valaṅnika manūt kukus amarәki riṅ sukәtsukәt,garagat manamber aṅusī ḍaliḍali manucuk valaṅ kiṭik,
[cd]barabat barā mavurahan gulunika masavit valaṅ gayār,umәnәṅ caṅaknya mavәdi raray aṅaruhi riṅ tәgal humuṅ.123|| 

                [ab]halivat sirerika sumәṅka ta lakunira tan madoh dahat,pagagan sәḍәṅ vinulatan tanәmanika kabeh paḍāhijo,
[cd]jalureh lavan kacaṅ uris tәpinika masinaṅ bayәm suluh,kamale valuh paḍa lumuṅ karavila mabiluṅkahan timun.124|| 

                [ab]jinajarjajar jalih ikaṅ jalu jura juvavut jabuṅ jarak,cipakan hirәṅ muṣika tumbara kәsura jasun putih laja,
[cd]salarik jasun mirah avor pacar adilәm arok bayәm kakap,sulasih kidulnya manisih patula paliṣa len kacaṅ hijo.125|| 

                [ab]kahalintaṅan tәkap irān panәmu tarukaniṅ siluksiluk,mapabānyvan endah alaṅə̄ vuninika magulaṅgulaṅ pәtuṅ,
[cd]tinanәm tikaṅ kayu puriṅ jinajar i tәpiniṅ pagәrpagәr,mayanāsinaṅ vuṅa talinya vuṅa vari mabāṅ hanāputih.126|| 

                [ab]maṅalor sirānәmu gәgәr śavayanikaṅ alas taluntalun,ri lurah lәbak pasavahan bañunika maputih katiṅhalan,
[cd]masamīpa pə̄h pisaṅ alas nalikira hana riṅ juraṅjuraṅ,halalәh tinolih alaṅə̄ maṅәḍapәḍap ikaṅ valīkaḍәp.127|| 

                [ab]maṅavetaniṅ gәgәr ikaṅ lakuni sira sumәṅka riṅ gunuṅ,irikaṅ katon gәmәn alas vinulatan iṅuṅaṅ tikaṅ kidul,
[cd]daśadeśaniṅ nagara tan katәṅәr i paṅasutnikaṅ limut,dinәlәṅ baṅun tan aratā lәmah ika kadi toyaniṅ tasik.128|| 

                [ab]patapan kapaṅgih alaṅə̄ havan ika titir olihiṅ mahas,kabaṅәt kalinyan mamәluk lagi manucul i sandiniṅ tapih,
[cd]haradin puḍaknika bañar pinaraban anilib tәkeṅ kulәm,vulakan pilih panulikan hana sәmi kadi layvaniṅ gәluṅ.129|| 

                [ab]hana tāhanaṅ katәmu riṅ havan alalәh aliṅgih iṅ vatu,paṅadeśani ṅvaṅ umulat kәtәkәtәg ika mār sumamburat,
[cd]haṅagәm ḍuhuṅ lakinikā saṅ anakәbi ya tātapih sabuk,kataraṅgul adbhuta tumon sira paḍa murәṅaṅ parәṅ madәg.130|| 

                [ab]alivatnirerika katon ta sukusukunikaṅ gunuṅ magə̄ṅ,masәkar tikaṅ kayu palāśa kadi gunuṅ apuy katon murub,
[cd]hasanālәvas kadi hudan kanaka ḍumavuh iṅ lәmah marūm,mariris rәbuk saha kilat vәlas harәp amulәt katon lumuṅ.131|| 

                [ab]mapasarpasar savaṅ ikā vukir amavā laṅə̄nya yan katon,maḍasar gaḍuṅ mәnur avor katirah aravayan matūt havan,
[cd]matihaṅ lurukluruk aśoka dәlima mavade tahәn manis,dagaṅanya sarvaphala yeki viphala vәḍәtan hanāñar.132|| 

                [ab]pujiyan lәvih phalanikaṅ vukir avuni salakanya yan tasak,hanamar mәtah vila lumutnya pisaṅ ika tumuṅkul iṅ havan,
[cd]kamiris ratәṅ kacapi juṅga masinaṅ atәguh taman rurū,hana duryan aṅruhuriṅ ambavaṅ ika mapagәh paḍālurus.133|| 

                [ab]sakaton tәkapnira baṅun tan anumata ruhurnikaṅ kayu,hatugәl juraṅni kalukat bañunika lumәvih mareṅ kali,
[cd]pujiyan paḍāṅrәs ikanaṅ paraṅ apiṅit aroṅ dalәmnikā,hamunah sәkar barat ikāṅhalani ri sapanāndhiṅiṅ vuṅu.134|| 

                [ab]tumurun sirerika katon lәbak ika hana simpaṅ iṅ hәnu,humәnәṅ vatunya hulatәn ri lavas ika panambir iṅ kayu,
[cd]hatuhākәpuh vahu mataṅkil amasah i sarenikaṅ juraṅ,pasaṅan lәlәh lәvas amaṅku kamatamata tuṅgakiṅ pәtuṅ.135|| 

                [ab]i samīpa vaṅkay iṅ apeki ta kunaṅ ahariṅ turuṅ lәvas,hana valkalātulak alī kupina kayu lavan valuh tutub,
[cd]viku ganya saṅ mati pilih maṅaluśa tumurun sakeṅ vukir,paṅadeśani ṅvaṅ umulat rāga sapi kulavuk hibәk cacah.136|| 

                [ab]hasamun hәnunya maṅalor ya ta havanira tūt alas magə̄ṅ,asuṅәb sumə̄ṅ kayu rumambay avilәt arukәt lavan latā,
[cd]sirarānamun tapak ikaṅ kidaṅ adulur umaṅsul iṅ juraṅ,muni tәp macanya hana riṅ sukәsukәt amarәki riṅ rәnәk.137|| 

                [ab]arәnәb hi sor kadi guhā tәkapiṅ aruṇa tan katon dahat,haradin ta yaṅ ḍukut alit mati tәkap i patapnikaṅ sukәt,
[cd]kasilib kuciṅnya mamanek phala mamucak iliṅ vәsah tәpus,kapitūt tәkeṅ vana lumuṅ maṅalaya manuduhnuduh tavaṅ.138|| 

                [ab]halivat nireka sumәṅkā ta lakunira rāmya tūt hiriṅ,ri lәbaklәbaknya tan adoh vara kayu gumuliṅ lakar hañar,
[cd]mapaḍaṅ kidulnya babadan hana kadi patapan kacuntәnan,muni poṅ kәpoṅ svaranikaṅ pamalumalu lavan tabaṅtabaṅ.139|| 

                [ab]ndā nihan kapaṅgih ikanaṅ patani lәvas avūk hatәpnikā,vulәtan gigal katuruhan hana parab ika matra tan lәbur,
[cd]kakavin lutūr hana ta śeṣanika mapitәṅәt samarsamar,suhunanya mesi ri lavasnya hana viku maṅambareṅ lәmah.140|| 

                [ab]ri havanya rāmya majajar kaniri kayu puriṅ tahәn manis,kamuniṅ lavan kayu kuniṅ parajota marurub vәlas harәp
[cd]tinatā tinumpa tinapan vatu havan ika tūt hiriṅhiriṅtinalaṅnalaṅ bañunikā murus anәrusaniṅ juraṅjuraṅ141|| 

            
            canto 13: 
                ------+++++----=
                [ab]kalalu laku nirosən koṅaṅ taṅ patapan arūmkagirigiri patapniṅ merv akveh makapuratuk
[cd]saviji tika maṅuṅgul tumpaṅnyādbhuta savəlaspucak ika kadi teja hyaṅ sūryā vahu sumənə̄142|| 

                [ab]pinatiga ya marəp pat pantinyāvəlar aratāpaḍa pinadu tinumpaṅ sakvehnyārəja hinəduk
[cd]ri natar ika mavəlālvātaṇḍəs mamarakatapaṅəḍapəḍap i tejanyan polah makagurilap.143|| 

                [ab]caracaranika rāmyāpan baprāhaləp aruhurinukir inapi tekaṅ gopuntən rəcəp alaṅə̄
[cd]carita cinaritākram nyāsanyātulis atulisri pucak ika karəsrəs liṅgodbhāva cinarita144|| 

                [ab]lalayan inukir arja ndan rāmāyaṇacaritavray ika paḍa maṅaṅkat vuṅkal kral ta ya maṅusuṅ
[cd]hana ta kapi mamuṇḍut vuṅkal sevu ḍəpanikapravara kapi hanūmān sugrīvāṅaliha gunuṅ145|| 

                [ab]hana ta kapi matambak salvāniṅ pasir inusībañunika kadi molah mīnānūt ryak aṅicipir
[cd]aruñu‒ruñu kadi lvirniṅ byaktā vənaṅ alapəntəkap iṅ aṅukir āpan kīrṇa nyāsanika ləyəp.146|| 

                [ab]nṛpatisuta tumiṅhal riṅ lambaṅ ləṅəṅ alaləhpaṅikət ika hana vvaṅ miṅgat mvaṅ kalulut ika
[cd]rinasa‒rasa nireṅ tvas rəsrəsniṅ vahu hatəmusapada hana cinəṅgan cihnanyālara cinarik147|| 

                [ab]dadi ta sira tumiṅhal riṅ paṇḍan səḍəṅ asəkarpuḍak ika maṅuḍoḍan līlā lvir vətis alaris
[cd]təṅah aṅəlih umambət lvirniṅ pādapa kasirirsagəmuh i susuniṅ dyah taṅ nyuh danta pajapaja148|| 

                [ab]iniṅətiṅət ira lvir tiṅkahniṅ puraṇa ṭikapatapan arəcəp akveh nyāsanyāmuvuhi laṅə̄
[cd]niyatanika pasevan honya ṅ gopura maruhurvvara ta vini ri saṇḍiṅniṅ kontən maṅucapucap.149|| 

                
                [ab]hana ta kili sake jro karvānama vasanikalakunira gaja līlāken keṅis təkap iṅ aṅin
[cd]hayunira kadin aṅge rereh (sic?)niṅ mukha maluṅidmata lumiriṅ añəpñəp yan polah təka riṅ alis150|| 

                [ab]saviji makuniṅ arjāsusv ahrit səḍəṅ aləməntəṅah alurus ajambət mambət solah ira vagəd
[cd]təka hararas aveh kūṅ sahyāsoṅ jamaṅ anipisriṅa‒riṅanikuṅ ambək tan tuhvāni kaviratin151|| 

            
            canto 14: 
                +--+-+---+------+-+-=
                [ab]ramya parəṅ siran laku paḍākavaca mirah aṅambvakən təṅahmoga muṅup katon sadak irāputih anəlati śeṣaniṅ jaṭā
[cd]ndan minahā lukar‒lukar ikaṅ paṅisi tinigavarṇan iṅ putihbyaktani mūla‒mūlanira ṅūni kaka‒kaka sake daləm purī.152|| 

                [ab]ṅkān dumunuṅ vulatnira rikaṅ yaśa kahanan i saṅ dhanañjayakāṇḍəg i heṅ vulatnira manon lituhayu kadi deva manmatha
[cd]meraṅ ikaṅ manah kadaluruṅ lakunira ya hetuniṅ marasampət irānaput‒naputi gātrani susunira moga tan katon153|| 

                [ab]ñər ta manah nireki vəkasan kadikadi hana liṅsyaniṅ hiḍəphetuniran paśabda hana keraṅ ira masəmu harṣa tan vəḍar
[cd]rūmni vuvus nirāsəgə‒səgəh tuna‒tuna rasa tan təkeṅ hatindan ri halisnikan kadi kilat ri mata katəmu deniṅ aṅrəṅə̄154|| 

                [ab]marma vuvusnira mpu kili yan sira kadi hana cihnaniṅ vruhandan paḍa meraṅ an vulat i saṅ vahu‒vahu təka riṅ vanāśrama
[cd]byakta bhaṭāra manmatha savaṅ paja‒pajanira saṅ hañar ḍatəṅndan kadi buddhiniṅ lumihat iṅ haləsəs ika manah nire daləm155|| 

                [ab]byakta saṅ arjuneki ri hiḍəpnira ri hati nihan paṅavruharūpa lavan laras mvaṅ ikanaṅ makuṭa kavaca ratna taṅkulak
[cd]lāvan ikaṅ manis ya panəṅərnira kadi madhu yan vinəṅyakənhetuniran patakvan irikaṅ parananira mataṅniran ḍatəṅ156|| 

                [ab]somya vuvus narendra mavalokana mavarah i don iran ḍatəṅ“mahyun atīrtha riṅ vukir ameta patapana maṅiṣṭhy anugraha
[cd]“ātma‒śarīraśoṣaṇa gəgə̄n ranak ira ya ta hetuniṅ marāpājar irāmanis duga‒dugāṅinaki ri sira devatā kili157|| 

                [ab]“ndah varahən ranaknira ri saṅ pinakaguru haneṅ vanāśrama“lāvan ikaṅ vanāśrama ṅaranya ya ta pavarahe ṅhulun təmən
[cd]liṅ nṛpaputra mojar i siraṅ kili dadi mavarah satorasihsojar ire narendrasuta: “yeki kari vanavati prakaśita158|| 

                [ab]“mvaṅ sira saṅ maṅanti pinakādiniṅ anaruka nora len vaneh“śukla pavitra riṅ brata namaskara ṅaran ira saṅ mahāyanī
[cd]rājavadhū kamūlan ira ṅūni tuhu‒tuhu mahāgave tapayeka dumehnikaṅ patapan adbhuta kadi puraniṅ surāpsarī.”159|| 

                [ab]maṅkana liṅnira mpu kili saṅ saviji sira ta keməṅan larameraṅ ikaṅ manah ya ta nimittaniran ahaliṅan duniṅ saka
[cd]ndan hana ganya polah ira ṅūni ri səḍəṅ ira ṅanti riṅ puriśeṣanikaṅ lulut kabalunan ya ta mətu kadi kasturîṅ tutuk160|| 

                [ab]saṅ nṛpaputra yeka maṅucap sira saha guyu medəm aṅlaregātranikaṅ payodhara maśeṣa ta ragət ika mātra tan ləbur
[cd]yeka sinindhi‒sindhinira yan təlas anulus (s)ireṅ kilīnirandan lumiriṅ midəm kadi mulat riṅ atapih apaciṅciṅ iṅ bañu161|| 

                [ab]tan huniṅan raras‒raras i śabdanira kadi mahāgave larahetuniran parā tumama riṅ patapan i kahanan mahāyanī
[cd]denira devatā kili paḍāṅdulurakən i saṅ ārya phālgunakagyat (t)a saṅ vatək viku kabeh tapa tapi kavəṅan tumon sira162|| 

                [ab]ṅkāna rikaṅ pasevan ahaləp ya ta dunuṅan iran ginocarasaṅ rəṣi goravāṅhaḍaṅakən phala hana bañu muṅgu riṅ tavik
[cd]lan sərəh arja riṅ pamucaṅan kinajaṅan ahaləp lavan madhusomya səgəh‒səgəh munivareṅ sira mataña rikaṅ prayojana163|| 

            
            canto 15: 
                ----+-+---+-+---=
                [munivara, “excellent sage,” here: mahāyanī]
                [ab]“bapa mapa hetuniṅ nṛpati yan ḍatəṅ hiṅ acala“aməṅ‒aməṅeṅ vanāśrama kunəṅ sabhāgya ta laki
[cd]“tapa‒tapa tan gənəp təmu tahun ṅhulun cumaṭaka“manaruka tapva yan təmu kadharman iṅ kadi kita164|| 

                [ab]“kunaṅ i ḍatəṅ narendra lumavad rikaṅ vanavatī“kadi phalaniṅ tapa (n) pinaran iṅ vvaṅ uttamaguṇa
[cd]“athava bhaṭāra śakra manurun kunəṅ kavəlasən“riṅ atapa lot sahiṣṇu mamaṅan gaṅan satumuvuh”165|| 

                [ab]vuvus ira saṅ yatīndra mavalokanāṅupaśamanṛpasuta kepvan iṅ sahur apan ta duhkha virati
[cd]lara katikeka hetuni ḍatəṅniran paməṅ‒aməṅya tika nimittaniṅ mavacanātərəh saha taṅis166|| 

                [ab]“praṇata ri jə̄ṅ munīndra huniṅan taṅisniṅ alara“mavaraha ri kahīnan iki donya riṅ kadi sira
[cd]“karaṇa jugeka hetuni ḍatəṅ manəh munivara“nṛpati yudhiṣṭhireka kəna bañcane dyutanika167|| 

                [ab]“kanaka maṇik lavan pura təlas haneri pukulun“ratu śata‒koraveśvara ya duṣṭa tan sipi‒sipi
[cd]“hana ri pakumbakan sira kabeh lavan munivara“sira babuni ṅhulun sira tumūt kapāpa kaluṣa168|| 

                [ab]“kunaṅ iki hetuniṅ təka rikiṅ vanāśrama giri“inutus i pun yudhiṣṭhira mareṅ girīndraśikhara
[cd]“gumavaya siddhaniṅ tapa lavan bratekana gəgə̄n“təhəra tan antukekana yadin ta yāṅanumatā169|| 

                [ab]nahan ika liṅ narendra saha luh nirādrəs i pipipaḍa ta kapiluh saṅ viku kabeh tumon kasih‒arəp
[cd]dadi sumahur ta saṅ rəṣi tumūt ta luhnira mijiliraṅ i manah nireki dalihan musap sipat ira170|| 

                [ab]“kunaṅ iki pājaraṅkva ri bapaṅku mevəh atika“tulusa hayunya riṅ sukha mamuktya tan kahavarā
[cd]“kunaṅ iki jātiniṅ hala hajəṅ paḍeki katəmu“hayuni tapanta ṅūni kasəlan halāhayu tumut171|| 

                [ab]“mataṅ ika saṅ vatək viku paḍāharəp kaləpasən“apan ikanaṅ gave hayu ṅaranya nora manulus
[cd]“hala hayuniṅ manah juga tumūt ta yāsili‒silih“paḍa maṅalap titahnya kətikaṅ janānvam atuha172|| 

                [ab]“kadi hana taṅ vvaṅ uttama vənaṅ vinastu ləpasa“viku sira səṅgahən ləpasa maṅkin evəh atika
[cd]“ratu sira vastunən ləpasa maṅkin evəh atika“yadin i patinta tan vənaṅ akun ləpasnya tuduhən173|| 

                [ab]“kadi hana jāti nityaśa ṅaranya yāvat ahurip“kadi hana tan kəneṅ mala ṅaranya yāvat ahurip
[cd]“kadi hananiṅ sinaṅśaya ṅaranya yāvat ahurip“kadi hana tan kəne pati ṅaranya yāvat ahuri.174|| 

                [ab]. “paməṅ‒aməṅan tikaṅ sukha bhinukti yan vruh atika“paməṅ‒aməṅan tikaṅ guṇa makarma ya vruh atika
[cd]“paməṅ‒aməṅan tikaṅ nita pasaṅ yadin vruh atika“paməṅ‒aməṅan tikaṅ gati śarīra yan vruh atika175|| 

            
            canto 16: 
                --+--+------=
                [ab]“kavikun karatun pva ya paḍa mamusuh“kavi vāni marūpa maguṇa mapirak
[cd]“hina dīna tivas yaya juga hamusuh“añale cinale ya maṅucap inucap.176|| 

                [ab]“sira saṅ karakət kapaṅanan irika“hala tan katutur təmahan ika tivas
[cd]“si rajah si tamah təka ta ya maṅusī“mamilət manəvək ri hati ya sumaput177|| 

                [ab]“nṛpa dharmasuta pva sira karakətan“irikaṅ kabisan guṇanira manita
[cd]“təmahan ya binañcana kinira‒kira“inupāya pinet ri kahilaṅan ira178|| 

                [ab]“puput iṅ naya mevəh atika karatun“vəkas iṅ guṇa sarvagata kira‒kira
[cd]“sira saṅ marəkeki pilihana təhər“tiga saṅ vvaṅ inuttama marəka təmən” 179|| 

                [ab]adavān vuvusən vacana munivarasumurup ta ṅ aditya pətəṅ avun‒avun
[cd]atəhər ta narendra makuləm i daləmndan ikaṅ mata tan kəjəp aṅaṅən‒aṅən180|| 

            
            canto 17: 
                +++--+-+---+------+-+-=
                [ab]sore kāla ḍavuh pisan siran amaṅkuk aṅaraṅ aṅəsah vimūrchitalvir mukṣā humənəṅ maṅə̄ lalin aturva hiḍəp ira ri śirṇaniṅ hati
[cd]kāṅən dohnikaṅ uṅsirən lavan i tan kavənaṅa paṅutus yudhiṣṭhirayāṅdagdhātəmahan taṅis kadi taṅisniṅ inalapan i tapvan iṅ gati181|| 

                [ab]ləṅləṅ saṅ nṛpaputra riṅ tvas ira kepvan iṅ ulaha savaṅ kuraṅ tuturaṅruṅkuk makəmul carik maṅiḍukus tan aharip apan ardha kātisan
[cd]ñəpñəp taṅ manah aṅgagap turida tan katəmu rasanikaṅ prayojanadeniṅ bhrānta kunaṅ dumehnira mataṅhi maṅəm‒aṅən i ṅelnikaṅ dadi182|| 

                [ab]“yan vikvāku mapakṣa kəmbaṅ irikaṅ havan amarəki piṅgir iṅ nadī“bhuktin tuṣṭaniṅ āṅaras pipi tamolaha riṅ asana kəmbaṅeṅ rahi
[cd]“tan tūteṅ vana śūnya mūḍhaniṅ aśoka ləvas inulah iṅ sadāgati“enak ṅvaṅ maluyeṅ sabhānamun aṅuṅsira vəkas i liriṅniṅ aṅdyahi 183|| 

                [ab]“lāvan bāyu mapakṣan anglwaṅ iṅ iruṅ kahanan ika ri sandhiniṅ smṛti“mvaṅ muṅgv iṅ təṅah iṅ vvaṅ adyah aməḍar tapih aṅəlih i kālaniṅ huyaṅ
[cd]“yan riṅ strī maṅisis gəluṅ katitihan kahariṅətən i sampun iṅ gati“ṅhiṅ yan və̄tu riṅ ambəkan təmahanaṅkva ri səḍəṅ ika kenakan smarā 184|| 

                [ab]liṅ saṅ pāṇḍusute daləm hati taṅeh laranira caritan davākənañəpñəp rəp humənəṅ maṅardhana sireṅ hati vəkasan avā tikaṅ manah
[cd]kāṅən teki pakon munīndra ri siran gumavayakən siddhaniṅ tapayekānīrṇakəna lyan iṅ viṣaya hetuniran atutur iṅ prayojana 185|| 

                [ab]tatkālā humənəṅ sireki caritan surakili saṅ inuttameṅ hajəṅsaṅ tuṅgal marikāṅaran gulavuluh saṅ araras inucap sakeṅ purī
[cd]ṅkā tekin hana śeṣaniṅ turida harṣanira ri siraṅ ārya phālgunaṅūnî jro puri rakva yan sira sarāga saturida kakumbaṅeṅ jinəm186|| 

            
            canto 18: 
                -+---+-+---+------+-+-=
                [ab]təṅah vəṅi səḍəṅ kəjəpni paturūnira para kili riṅ bale təṅahlavan tapa tapî pasevan atunāguru kaki haturū haneṅ ləmah
[cd]dudū taṅ aturū hi sornikaṅ aśoka tapa tapi lukar tapihnikakaton kadi rare vaneh kadi siran vahu pinaras apan hañar viku 187|| 

                [ab]sira mpu kili mār tikaṅ hati vavaṅ təṅah aṅəlih apan kakiṅkiṅanya hetunira yan lumampah aṅamər laku ḍatəṅa ri saṅ nṛpātmaja
[cd]anūt pətəṅ ikaṅ gaḍuṅ lumalay iṅ tarətəpan aṅadəg sirerikatapihnira vavaṅ luse ri paṅagəmnira sərəh avalun jamaṅ kuniṅ 188|| 

                [ab]tan eraṅ ucapən yadin hana kumavruhana ri sira yan maliṅ rarassavetni paməvəhnikaṅ smara tan olya kavuyuṅana de mahāyanī
[cd]ri tan kavənaṅ iṅ lulut sinapihan puhara lara sumə̄k təke hatiya hetuni jamaṅ nire kaviratin tamah iran akukap kakandəlan 189|| 

                [ab]tumindak i samīpaniṅ saka matūt hiriṅan i kahanan dhanañjayarasāməkula deni kuṅnira vavaṅ marək asəmək anūṅakən səḍah
[cd]dhanañjaya vulat nirāciṅaṅ apan hana kavədi tumiṅhale siranimittanira tan humuṅ mavacanātəhər aṅisər apan parək dahat190|| 

                [ab]“nini syapa siran ḍatəṅ ri kahanan ra putu sira baṅun mamañcana“huvus hila‒hilā marək ri gati saṅhulun ataki‒takî tapa brata
[cd]“paran karika piṅgiṅa mpu kili riṅ kadi sira viku śukla uttama“sakeṅ viku mabhārya kevəh iṅ ulah bari‒bari manalimpət iṅ hiḍəp.” 191|| 

                [ab]na liṅ nṛpatiputra yeki sumahur ta saṅ ahayu savaṅ kilîṅ tulis“tuhanku laki sugya tan vruha kite ṅhulun iki kavulanta ṅūny aku
[cd]“lanā pinakāsih iṅ kadi kitānulus araras arūm priyambada“ṅhulun ta tiki kesiniṅ nagara lāgi pinakasuvəṅ iṅ kinonəṅan” 192|| 

                [ab]raras‒raras i raśmi‒raśminira saṅ kili mavacana mār təkeṅ hatimapolaha maśabda tuṅtuṅ iṅ alisnira ta karika nūtakən liriṅ
[cd]mrəṅəs luṅid i dūnikaṅ mata rasāməgatakəna hatin kapaṇḍəṅatuhun gula vuluh panəṅgah ira saṅ viku ri siran anorakən kilaṅ 193|| 

                [ab]samaṅkana nirūpa saṅ kili savaṅ səkar asana tibā sakeṅ gəluṅkusut‒kusut ikaṅ payodharan inaṅsvakən iran umarək nṛpātmaja
[cd]narendrasuta heva miṅsər aṅusap ləṅən ira ri pagəhnikaṅ manahya hetuni vuvus nirāṅənək‒ənək mapitutur ikaṅ enakeṅ sarāt194|| 

                [ab]“nini hyaṅ aparan ta hetuniṅ amuṅpaṅa turida katon tivasnika“paran karika paṅhiḍəp tanayaniṅ kadi sira viku yan pamet hala
[cd]“katuṅgalan ikaṅ tinuṅgalakən iṅ hiḍəp inayu sinimpən iṅ manah“ya tānulus anəmvakən kaviratin tapanira tuməmu ṅ prayojana 195|| 

                [ab]“sahiṣṇu muditā kasāttvikan ikaṅ pamunah ira ri gə̄ṅnikaṅ tamah“si metri karuṇā kaśāntananikaṅ panapunira ri śaktiniṅ rajah
[cd]“huvus pva ya hilaṅ katon ta kəḍap iṅ manəmu‒nəmu katəmvan iṅ hilaṅ“hananta ya hananta riṅ hana haneṅ kavənaṅan i vənaṅ ndatan vənaṅ 196|| 

                [ab]“kaliṅan ika mevəh iṅ viku ṅaranya taki‒takin ikanānuṅ enaka“mataṅnya paḍəmən tikaṅ tamah agə̄ṅ ri hati gəsəṅaneṅ adhidrava
[cd]“rajah ta viṣa bhaṣmi dohakən i liṅganiṅ acala kumambaṅeṅ pasir“dalañcaṅ anipis hañut ri vəkas iṅ kilat aṅəḍap i mehaniṅ vəṅi” 197|| 

                [ab]na liṅnira saṅ ārya phālguna maśabda mapitutur i sandhiniṅ licinsira mpu kili kasrəpan humənəṅ epu laranira haluṅsuran taṅis
[cd]jamaṅnira kuniṅ mələs təkap i luhniran aṅapitu kālaniṅ kapatkunaṅ hiḍəp ire daləm hati samātran aṅinakana vṛtta kampəta198|| 

            
            canto 19: 
                --+--+------+--+--=
                [ab]vəkasan sira saṅ kili mavacana somya riṅ ambək arūm“laki saṅ nṛpaputra tuhu‒tuhu vuvusta təmən rahayu
[cd]“ra tapîki katuhvan iṅ ulah amurug təkap iṅ viṣaya“vulaṅun gatini ṅhulun iki bapa deni vəlasku tuhan”199|| 

                [ab]adavān caritan sira kili paṅucapnira vah panaṅispraṇa bhakti maṅañjali ta sira ri saṅ nṛpa pāṇḍusuta
[cd]atəhər maṅadəg sira humənəṅ i dāyaniran mulihai larisnira tan vavaṅ agəlis anolih asoṅ lara sih200|| 

                [ab]irika ta sirā nṛpasuta humәnәṅ kadi candra maleksumirir taṅ anila kusuma tumibā taṅ aśoka marūm
[cd]muni taṅ taḍaharśa kadi manaṅis әñjuh apet karuṇapaṅuhuhni kuvoṅ paḍa humuni manuknya hanan panito201|| 

                [ab]rahina pva mijil hyaṅ aruṇa sumәnə̄ kadi citta lumə̄ṅirikān paṅadәg nṛpasuta mapuyәṅeṅ sira tan paturū
[cd]ya dumehnira tan vavaṅ umarәk i deni kәsәlniṅ avakmarahup sakarәṅ sira maśuci mamudra viśeṣa vidhi202|| 

            
            canto 20: 
                --+--+------=
                [ab]mamuhun ta saṅ ārya tәlas iṅ arahup,ri mahāmuni kapva kavәnaṅ amulat,
[cd]umijil sira riṅ gupura tәlas adoh,ulih iṅ lumivat lalu tәka riṅ alas.203|| 

                [ab]prukutut muni riṅ paṅalayalayanan,aṅukū dṛkukūnya muni masahuran,
[cd]paṅәtәrni putәrnya paḍa mavurahan,hana len humibәr ya teka maṅaḍapaṅ.204|| 

                [ab]hana cukcak atindak i paṅ iṅ agaru,anisik sinisik paḍa maṅariṅariṅ,
[cd]vudiniṅ tumiliṅ mamarәki pahatan,katapaṅ ya mapaṅ kadi ta tinatapan.205|| 

                [ab]lvah agə̄ṅ madalәm katәmu tәkap ira,umilī mahәniṅ bañunika mabhiru,
[cd]ri tәpinya lumutlumut ika mahijo,padulurni pakuṅnya mamarәki vatu.206|| 

                [ab]hana mīna mahosya ri tәṅah ahayū,putihan gumivaṅ gilap ika maputih,
[cd]kadi teja sәnə̄nya lumarap ahijo,paṅacarni lajarnya mamarәki paruṅ.207|| 

                [ab]ri prәḍuṅnya midәr bañunika malivuṅ,ri kәḍuṅnya mucul dәlәg ika maṅaluṅ,
[cd]tumәluṅ dumudul vuluh ika ri tәpi,ri parasnya susuhnya maṅavat adulur.208|| 

                [ab]ri hiriṅnya pacar gunuṅ abaṅ aputih,hana ciṇḍaga siṅgugu pakis aṅuvuṅ,
[cd]kasine makuniṅ vvah ika kunaṅunaṅ,kadi kupyaragāyuta paḍa sumәnə̄.209|| 

                [ab]saruni riya mas kadi suvәṅ araras,hana saṅga laṅit kuravara kamuniṅ,
[cd]paḍa mәmbaṅ i sornya vulakan ahәniṅ,irika ta saṅ ārya marahup atәhәr.210|| 

            
            canto 21: 
                ----++----+=
                [ab]atha ri huvusniṅ marahup atīrthalumaku sirātūt ri tәpinikaṅ lvah
[cd]jaha kayu paṅgaṅ ri tәpinikaṅ lvahpaḍa pukapūrug lәmah ika runtuh211|| 

                [ab]bañunika manduk ri tәpi kavaṅsul,gumuruh anәmpuh maṅәnani vuṅkal,
[cd]makaparapal paṅniṅ asana kontal,kahava tәkapniṅ bañu gunuṅ adrәs.212|| 

                [ab]hana bañu muñcar mәtu saka ri roṅsumirat anәmbur maṅadәg anuṅguh
[cd]tumәḍuṅ i roṅniṅ juraṅ aparaṅ groṅmuni gumuruṅguṅ paraṅ ika sumoṅ213|| 

                [ab]kalalu kapaṅgih lakunira sәṅkankayunika mәmbaṅ paḍa ya makәmbaṅ
[cd]paḍa ya makumbaṅ muni makabrәṅə̄ṅhana muni riṅ paṅ manuk ika gәṇḍeṅ214|| 

                [ab]jalada ya mәṇḍuṅ sumahab atimbungumuruh agәntәr patәr yeka ika medi
[cd]riṅ alavas onәṅ kadi kәna rāgakadi ta ya masyaṅ hamisiki karṇa215|| 

                [ab]nṛpatisutāṅlih lumaku kalәsvanmaṅadәg i sorniṅ kayu manis arja
[cd]haṅin ika madrәs kilat ika matruhmadulur alisyus camara muni syok216|| 

                [ab]kalalu lumampah təka riṅ alas gə̄ṅvahu təka moghaṅ riris alit akrəp
[cd]narapati maṅkin lumaku tan aglispayuṅira roniṅ kamumu ya malvā217|| 

                [ab]təka ya ta sumyuk hudan ika madrəsgumuruh agəntər kadi ta ya guntur
[cd]gəlap ika makrəp muni ya guməntərkadi vəṅi taṅ rāt kalimunan andha218|| 

            
            canto 22: 
                -+---+-+---+--+-=
                
                [ab]narendra kumətər manambəṅ irikaṅ variṅin magə̄ṅtəhər makiḍukus kəmulnira mələs vəḍihan putih
[cd]linūd kinasut iṅ limut kadi kukus rumakət matisrəsəp sumusup iṅ kulit kadi kanin ya təke hati219|| 

                [ab]narendra humənəṅ tatan vruh irikaṅ paran īkihənkadi pva pəjaheṅ tahən juga hiḍəpnira kapyuhan
[cd]lavan ta kumusuhnikaṅ bañu matūt ləbak iṅ gunuṅbənərnya tuməḍun mareṅ juraṅ arəs maṅiris hati220|| 

                [ab]lavan kasulayahnikaṅ kayu kabeh kapurug rəbahrəmək ḍumavuh iṅ karaṅ kadi səpah təkap iṅ śilā
[cd]humuṅ ya gumuruh guməntər akətug təka riṅ laṅitpatəmpuh ikanaṅ śilā kadi kilat sumirat muru221|| 

                [ab]panasnya valiraṅ kukusnya sumələk təka miṇḍuhurgəmut sahananiṅ tahən kadi tatal humilī katūt
[cd]linətnya malulun lavan kayu magə̄ṅ madulur vatumaṅut ya ta tumūt lajarnya kapələk mati riṅ kəḍuṅ222|| 

                [ab]samantaji tikaṅ hudan mari lavan pətəṅ iṅ laṅitmavā sahananiṅ vukir paḍa katon kayuniṅ vana
[cd]asāt mari humuṅ tikaṅ lvah adaləm təka riṅ kəḍuṅtuhun kadi rinəkrəkan sukət ikaṅ kayu tan rəbah223|| 

                [ab]hanan kaḍəḍətan linət sahananiṅ vulakan pəjahikaṅ paraṅ aroṅ asāt dadi hunur təkap iṅ linət
[cd]huraṅnya hana śeṣa tan pəjah aneṅ rəṅat iṅ paraṅsusuhnya kasəlat ri səlvaṅ ikanaṅ vatu len paras224|| 

                [ab]vaneh vvara vataṅ kapəṇḍəm irikaṅ lagəḍū samartuhun kadi karaṅ vvad iṅ kayu magə̄ṅ maṅasut śilā
[cd]hanan kasaratan vatunya kasəlap ri paṅ iṅ kayucacal kulit ikaṅ tahən kagutuk vatu len paras225|| 

                [ab]narendra maṅadəg madan lumaku mār tikanaṅ sukutaṅan kamakakən gigir valikatən kumayaṅ matīs
[cd]tuvin kəsəl ikaṅ pupū ya ta dumehnira yan malonmaṅinkin atəkən‒təkən sira təhər makəmul mələs226|| 

                [ab]vuluh kadi galah rəbah sinubud iṅ prarupək vanikatūt sinusupan təkapnikaṅ aṅin sahasāṅrakut
[cd]pətuṅnya lumayah gəsiṅnya kaḍavut gumilir sivaktugəl vataṅ ikāḍapur kajulinah papah iṅ hano227|| 

                [ab]hulunya kababad sukunya kapipis təkap iṅ vatukidaṅnya malayū luvaknya manaṅis kalavan cucur
[cd]kuvoṅnya humənəṅ kagə̄m kakətəran svaraniṅ valikmanuknya hana cəb luput svaranikā hana riṅ tahən228|| 

            
            canto 23: 
                -+---+-+---+--+-=
                [ab]atha halivat nṛpati suta,katәmu tikaṅ vana kusuma,
[cd]papupulaniṅ kusuma matāp,paḍa manәḍәṅ kusuma marūm,229|| 

                [ab]ravi sumurup laṅit akucәm,pәtәṅ alimut maṅadahada,
[cd]kumucup ikaṅ sәkar aluru,tәkapiṅ әbun rumarab atis,230|| 

                [ab]kayu mavәnәs mari kumәñar,tәkapiṅ aṅin sumirir alon,
[cd]asәpi tikaṅ vana kusuma,manuk aturū mari ya muni.231|| 

                [ab]ri vijil ikaṅ vulan avәlu,manuluhi riṅ bhuvana kabeh,
[cd]vahu mapaḍaṅ tikanaṅ alas,gunuṅ aruhur vahu ya katon.232|| 

                [ab]nṛpati maṅel sira manusup,ḍatәṅ i tәṅahnikanaṅ alas,
[cd]ri vaṅinikaṅ kusuma katon,paḍa tan avas katuduhana.233|| 

                [ab]sahananikaṅ kayu majajar,iniṅәtiṅәt kadi ta vayaṅ
[cd]gagana mavā kәlir ikahәn,haṅin aṅudaṅ maṅulahakәn,234|| 

                [ab]kayu matatā paḍa mapupul,hana mamisah kadi maturū,
[cd]kayu malurus paḍa maṅadәg,hana gumuliṅ kadi sumare.235|| 

                [ab]vatu humәnәṅ kadi kavәṅan,mәnur aputih kadi muriṅis,
[cd]sәkar amirah kadi gumuyu,camara humuṅ kadi masurak.236|| 

                [ab]vataṅ aguliṅ kadi maharip,kayu mamilәt kadi mamәluk,
[cd]kadi kinәsat kulit ikanaṅ,kayu malәṅis paḍa katisan.237|| 

                [ab]iniṅәtiṅәt mamuhara kuṅ,kayunikanaṅ vana kusuma,
[cd]dadi maṅadәg sira sakarәṅ,ri pәtәṅ ikaṅ kayu rumahab.238|| 

            
            canto 24: 
                +-+---+-+-=
                [ab]saṅ hyaṅ candra mavā sira manәṅah,maṅkin sə̄k tikanaṅ kusuma katon,
[cd]aṅhiṅ pakṣi munīṅ kayu maruhur,vūt būt ḍok muni riṅ kuvuṅ abәluk.239|| 

                [ab]rәsrәsniṅn karәṅə̄ mamәdimәdi,pyakpyakniṅ kamanak muni madulur,

                [ab]ṭokṭokan hana kiñjәṅ avurahan,ṅūk ṅūk ṅok svaraniṅ kuvuk abәluk.

                [ab]sakvehniṅ sakaton mamuhara rәs,paṇḍan voṅ binabad mati magәlar,
[cd]rantan rambat ikaṅ gaḍuṅ umure,baṅbaṅniṅ katirah paḍa ravayan.242|| 

                [ab]kandәl tvasnya tumūt milu kaḍavut,kumbaṅ maṅhrәṅ i duryanika mati,
[cd]vokvok jaṅgut i saṅ ṛsi rumave,kaknyāṅanti ri paṅnikaṅ asana.243|| 

                [ab]suṅsaṅ vok variṅinya pәtәṅ ri sor,kalvaṅ rambat ikāṅgәlari tumāp,
[cd]lvir pәṇḍәm vvad ikaṅ kayu suminaṅ,mambə̄ gandhanikaṅ kusuma rurū.244|| 

                [ab]robrobniṅ camarākusak asikan,tuṅgakniṅ maṅunәṅ hana sapupu,
[cd]bātbātniṅ kәkәbeәt maburu namuk,kәmbaṅniṅ taravarṣa kadi taṅan.245|| 

                [ab]kamvāgan masәkar kadi banara,rampal ron iṅ aśoka lumalayan,
[cd]haṅrәṅgәk sәminiṅ tahәn atuha,priṅyākiṅ kumisik tәkapiṅ aṅin.246|| 

                [ab]malvā ronya malad taṅ ilatilat,kayvāgə̄ṅ ḍumavaṅḍavaṅ aluhur,
[cd]raṅrə̄ lvirnika rakṣasa gumuruh,molah lvir maṅigәl tәkapiṅ aṅin.247|| 

                [ab]valyāgə̄ṅ mamilәt makaramayan,krūra lvir masavit makasalivәt,
[cd]taṅkil varṇa kaluṅkaluṅ anәṅah,bə̄bə̄ṅkah paḍaniṅ valuh aputih.248|| 

                [ab]buṅbuṅniṅ pahatan makakalar,sandiṅnyā pataraṅ gigir atәhәr,
[cd]grot grot grit svaraniṅ kayu masalit,paṅnyārok kalavan kayu tahulan.249|| 

            
            canto 25: 
                +++--+-+---+-+---=
                [ab]tan ṅehniṅ sakaton paḍāmuhara rəs təkapnira manonluṅhā lampah irāṅavetan aṅalor hatūt alas agə̄ṅ
[cd]ṅkāne kakrəpaniṅ səkar hana ta teja kādbhuta ṅadəglāvan sodamanīndracāpa mamilət prabhānya kuməñar250|| 

                [ab]suṇḍul iṅ raviloka digdaha savaṅ sənə̄nya dumilahsaṅ hyaṅ lek makucəm kasənvan abirū kadi pva sumurup
[cd]lāvan puṣpa sumamburat jənu sugandha kasturi miṅiṅndan devī makateja maṅkana dudugnya maṅhibəki rāt251|| 

                [ab]hyaṅhyaṅniṅ puri miṅgat iṅ vəṅi sirān haneṅ girivanarīndraprastha ta rakva saṅkanira deva sūkṣmavanita
[cd]miṅgat deni kadurnayān nṛpati pāṇḍavālah anitahetunyān dadi rūkṣa taṅ puri hilaṅ təkap saṅ alalis252|| 

                [ab]yekā mār hati saṅ dhanañjaya manon surūpa yuvatīhyaṅ śrī nora ta len hiḍəpnira tanora mānuṣa tuvi
[cd]lakṣmīniṅ pura katvaṅ iṅ ratu sinūkṣma nitya riṅ atiyekān bhakti maṅastuti suranarendra yatna humarək253|| 

                [ab]“oṃ śrī ratnapurī nihan mara kabhaktin i ṅhulun agə̄ṅ“nityāṅimpunakən ləbūni caraṇanta saṅ śriyamaya
[cd]“saṅ hyaṅ lot pinakātma sāriniṅ acintya nitya tinutur“sūkṣmālit maganal panəmbah i manəhta yeki huniṅan”254|| 

                [ab]nān liṅ saṅ nṛpaputra saṅ hyaṅ ikanaṅ kaḍatvan avarah“saṅkeṅ rājya vita ṅhulun munus avakpatan kahuniṅan
[cd]“de saṅ pāṇḍava tan rumakṣa saviśeṣa riṅ kadi kami“durnītiṅ karatun kəneṅ dyuta vikalpa tan tuhu viku255|| 

                [ab]“vruh tākun kita saṅ dhanañjaya kinon mareṅ girivana“metānugraha riṅ vukir gumavayaṅ tapabrata gəgə̄n
[cd]“atyanteki giraṅku dentānaku satya bhakti makaka“astu hyaṅ kiraṭāṅanugrahanaṅ astrarāja ri kita256|| 

                [ab]“yan sampun kita siddha riṅ giri təkap bhaṭāra karaṇa“ṅkā tākun maluyeṅ purinta muvaha ṅhulun hyaṅanikā
[cd]“rakṣa pvāku təkapta riṅ hayu maran rumakṣa ri kita“sakvehniṅ magave prapañca ri hatinta tan valuyana257|| 

                [ab]“dentāṅrakṣa śarīra hayva ta madāvamāna ri hati“āpan saṅkanikaṅ musuh juga ri citta tan hana vaneh
[cd]“ya ṅke yuktinikaṅ maveh lara lavan sukhāparimita“byaktanyā ri yave daləm pajuritan saṅ uttamanaya258|| 

                [ab]“vāhyādhyātmika taṅ tutur ya pahayunta hayva malupa“maṅke mvaṅ ri patinta yeka ta pasārasārana tikā
[cd]“yapvan sāk ri yave daləm sahananiṅ musuh paravaśa“kesyan taṅ bhuvanekavīra ratu cakravarti saphala259|| 

            
            canto 26: 
                ---+--+--+-=
                [ab]“hana musuh riṅ amet sukhaniṅ dadi“daśamalādimalāmal alit mətu
[cd]“ mala limaṅ lali lolita met lara“tamah anūt malulut ri rajah tumūt260|| 

                [ab]“ya tumuvuh maṅikū rikanaṅ dadi“dadi dadinya daridra lanāṅdasih
[cd]“daśamale tama mukti matuṅgalan“lara viyoga maganti magantuṅan261|| 

                [ab]“tiga tinūt ya dumehnya lulū tumūt“ya dadiniṅ tiga tan sah ikāṅlare
[cd]“lara lapā laraniṅ viṣayāviṣa“viṣa bisanya maveh laraniṅ dadi262|| 

                [ab]“dadi tumūt satuvuhnikanaṅ dadi“paḍa pəjah ketikaṅ mala kaśmala
[cd]“dadi təkeṅ mṛga pakṣi laṭāṅkura“kala kaṭuṅka dumehnya kapātaka263|| 

                [ab].” kapana taṅ mala kaśmala kaṇḍəha“saha sakeṅ tiga niṣkala mantəna
[cd]“taha si maṅkin ikā mala lot mətu“avak ikaṅ tiga hetunikān tumūt264|| 

                [ab]“tiga lanāməpəkiṅ sajagat kabeh“tiga dumehnya kapāpanikaṅ sarāt
[cd]“tiga mamukti hajəṅ sukhaniṅ dadi“tiga dumehnya lanāhuripiṅ dadi265|| 

                [ab]hurip ikaṅ dadi māvak ikaṅ tamah“tamah ikaṅ dadi tan varəg iṅ sukha
[cd]“sukha pinetnyan aṅel mahas iṅ paran“paran i saṅkanikaṅ dadi tan katon266|| 

                [ab]“hana ta rūpa tumūt sumaput malit“alit acintya ya mor iṅ acintya ya
[cd]“ya ta samar manamar manilib vulat“vulat ikaṅ matitis kasilib luput267|| 

                [ab]“luput ikaṅ taya pakṣa maluy tiga“tiga maluy ta ya rūpa katon māvak
[cd]“avak ikaṅ sapəṭik maluyeṅ katon“ikaṅ anon ya maṅandəl i tan katon268|| 

                [ab]“syapa katon satinonika saṅ manon“syapa manon magave paraniṅ manon
[cd]“sira jugeki tumon sipi tan katon“sahananiṅ sakaton kahanan manon269|| 

                [ab]“ndi parananta yadin lepasekihən“ləpasa mokṣa tikāṅhiṅ ikaṅ təmən
[cd]“ndi parananta yadin si ləpas təmən“ndi ta si mokṣa paranya ditāləpas270|| 

                [ab]“hana sireki vicakṣaṇa paṇḍita“rva madulur maṅucap ta kamokṣakan
[cd]“saviji saṅ maharəp ləpaseṅ dadi“saviji saṅ maharəp maluyeṅ dadi271|| 

                [ab]“rasana teka vuvusnira tan salah“paḍa ta vastunikaṅ kaharəpnika
[cd]“ndi kahananta yadin ləpaseṅ dadi“ndi kahananta yadin maluyeṅ dadi272|| 

                [ab].”iṅətiṅət katikin hananiṅ dadiiṅətiṅət katikin huripiṅ dadi
[cd]iṅətiṅət katikin huripiṅ huripiṅətakən ta huripta məne hilaṅ273|| 

                [ab]“kadi bavaṅ baṅ ikaṅ kinulit pinet“ndi tuduhən ta vijinya ya tan hana
[cd]“saṅ aṅaran si bavaṅ hana len hilaṅ“muvah ikān tanəmən mətu taṅ hurip.274|| 

                [ab]“hurip ikaṅ dadi sambhava yan katon“hurip ikaṅ dadi yan vətu tan lanā
[cd]“kadi vulan katikaṅ dadi tan pahi“alit agə̄ṅ satitahnya tumūt mətu275|| 

                [ab]vahu tumaṅgal ikaṅ yaśa kāyika“daśaparārtha kapiṅpituniṅ vulan
[cd]“tapa samādhi ya pūrṇama tan kalen“adika madhya kaniṣṭha tikaṅ hayu276|| 

                [ab]“ndi ta hurənta yadin maharəp sukha“paḍa mamukti tikaṅ pagave kabeh
[cd]“kadi tahən vinaduṅ pinəraṅ pinet“sapaməraṅnya tikāntuk ikāṅalap.277|| 

                [ab]“mataṅ ikaṅ gavayən hayu tan madoh“hana riṅ aṅga tikaṅ pahayun təmən
[cd]“ya ta pamə̄ṅa huripta ya sādhana“luput ikaṅ hayu yan hinələmhələm278|| 

                [ab]“ləkasananta tikaṅ si ləkas təpət“sagavayənta yadin luməkas təpət
[cd]“təpətananta tikaṅ vəkasiṅ təpət“maran avas parananta məne ləpas279|| 

            
            canto 27: 
                --+--+--+--=
                [ab]“hana teki muvah pituturku rəṅə̄n“si suyodhana motus amet ri kita
[cd]“ruməṅə̄ ri layat nṛpatin patapa“ya nimittanikān paṅupāya hala280|| 

                [ab]ri huvusnira mājar ikaṅ rahayudadi sūkṣma ta saṅ hyaṅ amiśra taya
[cd]nṛpaputra maṅañjali riṅ gaganakadi riṅ svapəneki katonanira281|| 

                [ab]ri huvusnira maṅkana yatna ta saṅnṛpaputra madan sira śīghra madəg
[cd]maṅalor sira tūt gunuṅ ardha sukətkasasar kavave təpiniṅ vulusan282|| 

                [ab]tasika arja lәyәp masamīpa gunuṅbañuniṅ giri sarva pavitra tumus
[cd]mapuput paḍa tīrtha ya konәṅunәṅhumilī mahәniṅ lumajur maṅalor283|| 

                [ab]katәhak bañuniṅ tasik ardha lәṅәṅtәkap iṅ bañu madrәs avah gumuruh
[cd]dinәlәṅ ri vәkasnya lәṅit kumusuhkadi megha samar ya pәtәṅ sumaput284|| 

                [ab]arunodaya sə̄ṅnya mabaṅ makuniṅmәtu saṅka rikaṅ bañu rūpanika
[cd]kadi cakra murub mavәlu dumilahsumurup ta bhaṭāra vulan makucәṁ285|| 

            
            canto 28: 
                --+--+------+--+--=
                [ab]ya katon lәyәpiṅ pasir amuhara lәṅlәṅ anambәhi kuṅ,kalavan gәrәh iṅ patәr akәtәr agәntәr aṅanti rәmәṅ,
[cd]ri pәtuṅnya namutnamut aṅәḍapa mukṣa kilatnya tinon,kadi mukṣa hiḍepniṅ umulat i vәkasnya lәṅit dinәlə̄.286|| 

                [ab]ana teki karaṅnya ri tәṅah aṅadәg kadi nūṣa katon,lagi mukṣa minukṣaniṅ alun aṅasut kadi reka samar,
[cd]kumәḍap ketikaṅ bañu maṅipakipak ri tәpinya lanā,mahirәṅ kadi kәmbaṅiṅ ahayu samar pinupurpupuran.287|| 

                [ab]hanānuṅ makaraṅ liman asәmu lәyәp malalәh ya tinonika ganya parantiniṅ amati laṅə̄ lumabuh riṅ alun
[cd]makacihna parabnya sumәlap i karaṅnya lavan lәpihanhana ṅāri kasaṅnika kadi minahā ya sinampirakәn288|| 

                [ab]ri tәpinya pasirpasir agәlar i sor pasuṅiṅ piḍaḍa,karitipni karaṅnya hana matәbalan mabavaṅbavaṅan,
[cd]harәmis makupaṅkupaṅ ahuvuruvuṅ makәraṅ matirәmpaṅisisni sahiṅsahiṅ ika padulur dana kampad ika289|| 

                [ab]ri parasnya paraṅ paruṅ aguhaguhā hana katka tikāhana pakṣi guruṇḍaya lagi masәsәh ya karaṅkaraṅan
[cd]maṅaluṅ baḍavaṅnya ri tәpi hana pās vayavak vuhaya,kumәlәm savaneh hana kadi maṅuṅap ya mucul sakarәṅ.290|| 

                [ab]sahaneṅ tәpiniṅ pasir amuhara rāmya yadin caritan,maṅavetan ikaṅ lakunira ta saṅ ārya matūt pasisi,
[cd]hana paṇḍan aṅuṅkuli paraṅan arәs ya tinon alaṅə̄,pamilәtni gaḍuṅnya mamәkasi puḍaknya rurū kasirir.291|| 

                [ab]ri vәkasnya śilā śayana kayu manisnya maṅə̄bi matis,kamuniṅ kayu teja mәnur asana cāmpaka len surabhi,
[cd]kadi tāman apūrṇa lәyәpika maṅuṅkuli rāmya lәṅәṅ,ana teki katon tәkapira kadi deva samar tan avās.292|| 

                [ab]hyaṅ anaṅga sireki haməṅaməṅ i daśanikaṅ vulusankalavan kalulutnira saṅ ahayu nora maḍeṅ amanis
[cd]sira saṅ kadiniṅ kusuma salaga nāma ratih vinuvusdinulur sira deniṅ amaraduhitā pamuput riṅ arūm.293|| 

            
            canto 29: 
                -+---+-+---+------+-+-=
                [ab]sәḍәṅnira bhaṭāra manmatha kapaṅgih amәṅamәṅ i deśaniṅ pasir,tәkap nṛpatipura yekān atәtәg sira ḍatәṅa ri saṅ manobhava,
[cd]ya hetunira yan paṅanti sakarәṅ maṅiṅәtakәn aliṇḍuṅan kayu,sinoṅaniṅ aśoka ronya rumahab kahananira manon ndatan tinon.294|| 

                [ab]jәṅәr tvas ira saṅ dhanañjaya manon vvaṅ ahayu tuvi tan pasiṅsiṅan,mukhanya gumavaṅ manisni pamatanyan alaris aluṅid liriṅnikā,
[cd]lәmәsni paṅavaknya mambәt aṅәlih lumakulaku mapet raras hati,tapihnya kasirirsirir kadi mahā tinunatuna miṅismiṅis katon.295|| 

                [ab]apan yan ucapәn rarasnyan apaṅus dalu hayunira tan kәnenusīr,luput pinahiḍәp tuneṅ aṅәnaṅәn lәvu nener ika yan yan tiniṅhalan,
[cd]muṅәr kaputuṅan tikәl tanah iṅ aṅguritakәn hayunya riṅ karas.mihat tәmahan aṅlәlәh sahananiṅ lukis amaḍamaḍā riṅ tulis.296|| 

                [ab]vaneh hayunikā manisnyan inapus tәṅah ika tinulis bәbәdnikā,laṭinya mahirәṅ vajanya maputih tinikatika huvәlnikaṅ gәluṅ,
[cd]matanya mabhirū tәpinya malaris vahu kinәlabakәn tikuṅ halis,titir liniriṅan tәkapniṅ alaṅə̄ lumaraṅi ya paṅruhun tika.297|| 

                [ab]paḍāṅalap ahurahuran sәkar anәmpal asana sapayuṅpayuṅ vuṅu,savitnya katirah mәnur ya tinatānya ri patah atajugtajug sәkar,
[cd]gәluṅnya kinusutkusutnya minahā linukalukar inambәt iṅ vuhәl,mukhanya sinabuknya riṅ sarinikaṅ kusuma surabi maṅlare hati.298|| 

                [ab]ikaṅ saviji raśmiraśminika yan gumuyu vaśavaśitva riṅ manis,tәkanya hapaṅus pilih tuhatuhanya mamarahi mapet raras hati,
[cd]tuvin vvaṅ amanis mapañjaṅ anipis tahu viṣaniṅ akuṅ mamātyani,titir pinakaśatruniṅ tapa lanā muruṅakәna samādhi saṅ viku.299|| 

                [ab]śilā śumayana paliṅgihanikā paḍa maṅurayakәn gәluṅ mәlәs,vaneh ta ya matuṅtuṅan paḍa silih rәṅu maṅucap agoṣṭhi tan humuṅ,
[cd]hanāṅuvahi ken ikāṅirabakәn viruviruni tapihnya denalah,hanān kadi rare ndatan vavarәṅə̄ riṅ umulata ri polahiṅ katon.300|| 

                [ab]vaneh tiki mapet laṅə̄ gumuliṅ iṅ karaṅ arurub aśokapādapa,lәṅәṅ lumiyat iṅ pasir kadi mavor vәkas ika kalavan laṅitlaṅit,
[cd]ikāna ri tәṅah katon kadi gunuṅ tikan alulun anambәr aṅrubuṅ,ya tekana tinonya lәṅlәṅ alaṅə̄ kadi kavi maṅikәt palambaṅa.301|| 

                [ab]vaneh tumuruniṅ pasir paḍa mapiṅkas aburu surudiṅ ryakiṅ bañu,tumandaṅ aḍaḍapḍaḍap sәminikaṅ kayu manis atәvәktәvәk puḍak,
[cd]tekaṅ halun agə̄ṅ tumampuh aṅusī riya dadi tәlәs katūtutan,tapihtapih ikā ya tātanya katon kadi mukha masaputsaput jamaṅ.302|| 

                [ab]kunaṅ sira bhaṭāra manmatha lavan kalulut iran aliṅgih iṅ śilā,hanan kajәnәkan sinaṅhuluni kāsih ira saṅ araras kinaptyakәn,
[cd]tәhәr kadi paluṅnikaṅ gaḍuṅ aṅol sәkar amilәt agantuṅan tәṅah,cucul vuhәl ikaṅ tapih tәkap i paṅharas i taṅanirāṅgamәl susu.303|| 

            
            canto 30: 
                ----+-+---+------+-+-=
                [ab]lәṅәṅ alalәh tinon tәpinikaṅ pasir amuhara lәṅlәṅ iṅ mara,kadi tinatā hәninya matulis vinurivuri tәkapnikaṅ surud,
[cd]hana lumarap katon kadi maṇik marakata kadi hintәnāhulap,kadi ta kuvuṅkuvuṅ sirat ikaṅ bañu kinәkar iṅ tejaniṅ ravi.304|| 

                [ab]kavәlas arәp huraṅnya mati kāsatәn anәlati salvāṅiṅ karaṅ,lagi pinaran titir tәkap ikaṅ sәmut adulur atūt pakis mure,
[cd]kamahuripәn suṅutnya makәdal katitisani paśesaniṅ bañu,ikurikuriṅ paras paḍa lәvas hana mati kәna riṅ jariṅjariṅ.305|| 

                [ab]hana maputih katon ri tәṅahiṅ pasir aṅәḍapi polahiṅ bañu,layariṅ amañjiṅ asraṅ anәṅah kadi gilagila mukṣa cet katon,
[cd]tәkapiṅ aṅin lavan kusuh ikaṅ bañu maṅalunalun maṅampuhan,iniṅәtiṅәt hilaṅ kahidḍәpnya sahaja tiki yan katon muvah.306|| 

                [ab]hana ta muvah katon niyata rāmyaniṅ aṅanutan hana aṅhuvushuvus,kumitikitir kәlabni paṅgavenya kapalipir i ḍuṅhus iṅ paraṅ,
[cd]lagi kasәpәr karok lavan ikaṅ sәkar asana tibeṅ karaṅ taṅan,hana ta muvah katon pilihpilih bhanava rusak aṅaṇḍas iṅ karaṅ.307|| 

                [ab]sahananikaṅ katon paḍa maveh turida ri manahiṅ vvaṅ aṅlәṅәṅ,nṛpasuta kapvaniṅ gati taṅeh manah ira ḍatәṅe prayojana,
[cd]kajәnәkaneṅ laṅə̄ tәvas aṅel karakәtana ri rāmyaniṅ pasir,dadi humәnәṅ sirāṅaṅәnaṅәn ḍatәṅanira ri saṅ manobhava.308|| 

                [ab]dadi nṛpaputra śīghra maṅadәg ḍatәṅa ri kahanan manobhava,mavaraha doniran ḍatәṅa riṅ vukir agavaya siddhaniṅ tapa,
[cd]karaṇaniran ḍatәṅ ri kahanan manasija tumuluy maṅastuti,dadi sira saṅ manobhava sumambut i luṅayani saṅ dhanañjaya.309|| 

                [ab]uḍuh arini ṅhulun laki sabhāgya ta kita mapa taṅ prayojana,amәṅamәṅeṅ pasir karika saṅ nṛpati kadi mahā mapet laṅə̄,
[cd]amarәṅi rāmyaniṅ masa kapat lumiyat ana ri rāmyaniṅ pasir,iṅәtiṅәtәn ta rāmyani pasirnya guritakәna de nṛpātmaja,310|| 

                [ab]vuvusira saṅ manobhava saharṣa ṅuniyuni tikaṅ surāṅganā,nṛpasuta mājariṅ gati ri donanira yan inutusni saṅ kaka,
[cd]lumәkasa maṅhyaṅeṅ giri sumeru gumavayakәnaṅ tapa brata,mvaṅ i kahilaṅniran kәna binañcana ya ta pavarahnirātәhәr.311|| 

            
            canto 31: 
                +++--+-+---+------+-+-=
                [ab]saṅ hyaṅ kāma sireki śīghra sumahur milu malara manahnirāṅrәṅə̄,maṅka pvāku nimittaniṅ ḍatәṅa riṅ giri gumavaya yoga len brata,
[cd]antәnku ndya taṅ enakeki vuvusaṅkva ri kita bapa yogya rakṣanәn,āpan mevәh ikaṅ gunāmaraha riṅ hayu maṅinakaneṅ vvaṅ aṅrәṅə̄.312|| 

                [ab]vyartha ṅvaṅ yan amuktya tan vruha ri mūlaniṅ anәmu sukhādi vīryavan,nirvvā ṅvaṅ matuduh maṅə̄ ya tan akirtya tulada tәkapniṅ aṅlәṅәṅ,
[cd]tan rāmya maśarīra tan tulusa rūpa lituhayu vicakṣanāguṇa,nirdon ṅvaṅ viku tan vәnaṅ tulusa paṇḍita magavaya dharmasādhana.313|| 

                [ab]akveh vvaṅ lumicin sumamyak aṅucap manayakәn i rusitniṅ akṣara,liṅnyājyamujit ndatan vruh i vәnaṅnika kadi laghәnāsavit sәkar,
[cd]vyaktinyānuparәṅga bhūsana vuvusnira mәtu kadi luṅgahiṅ gaḍuṅ,ndan sūkṣmeki lәkasniran kadi tulis carita cinaritanya tan katon.314|| 

                [ab]aṅhiṅ svarga jugā pinet paḍa mahurhuran aharәp amuktya riṅ sarāt,rāmyāniṅ mahulun mamās marabi yeka ta karaṇanikān mahas maṅel,
[cd]tan vruh yan kadi robnikaṅ jaladhi tan tәhәra katәmu jātiniṅ sukha,tan meṅәt pva ya mūdha tan vruh i pamuktyanika sinaput iṅ rajah tamah.315|| 

                [ab]tṛṣṇāgə̄ṅ mamilәt ri saṅ manәmu bhoga karakәt ika yan tinamtaman,tan mantuk purihiṅ śarīra katәlәr tәkap i paṅapuy iṅ malendriya,
[cd]kaṇḍәh deni kasaktiniṅ daśamalārurah aṅadәhi polahiṅ tiga,tan dva pvaṅ tumuvuh muvah mәtu cirinyan ahala mijiliṅ daśendriya.316|| 

                [ab]mevәh saṅ vruhi mūlaniṅ dadi padumya hala hayu tinūtnya yan titah,lāvan saṅ vәnaṅ ekacitta ri sәḍәṅni patinira matiṅgaleṅ kriya,
[cd]yuktinyan pasilihsilih gatinikaṅ hurip i hananikaṅ pamuktyana,tan tyāgā lumicinlicin ri hananiṅ tiga turuṅ apasah sakeṅ havak.317|| 

                [ab]dharmādhyakṣani saṅ caturjana ta saṅ ratu kumavaśākәn jagattraya,yan sāmpun sira riṅ śivāgama rumakṣa hayunira saṅ ārya paṇḍita,
[cd]lāvan yan vruh i mūlaniṅ bhuvana vastuniṅ atapa mayajña śūnyatā,ṅke riṅ rājya paḍeki dharma patapan gatinika makabhuktya taṅ sarāt318|| 

                [ab]nā liṅ saṅ hyaṅ anaṅga yeki sumahur nṛpatanaya saharṣa taṅ manah,āpan yeki nimittani ṅhulun ameta patapan amaṅiṣṭy anugraha,
[cd]mahyun paṅgiha seṣṭiniṅ ratu vәnaṅ gumavayakәna dharmasādhana,yan labdhāvara de manәh kusumacāpa tәkapira bhaṭāra śaṅkara.319|| 

                [ab]śrī dvepāyana teki saṅ paranani ṅhulun avaraha riṅ śivāgama,mvaṅ tekaṅ vukir indrakīla kahananya ya ta pavarahe ṅhulun tәmәn
[cd]lāvan yan ana sambhavāṅavara donanika ya tika pājare ṅhulun,saṅ hyaṅ māsiha ri ṅhulun tumulusā varaha ri kahanan mahāmuni.320|| 

                [ab]liṅ saṅ pārtha maṅakṣamāṅasihasih mamalaku vinarah riṅ iṅgita,lavan dohnikaṅ indraparvata sakeṅ kahanan i patapan mahāmuni,
[cd]yekan śīghra bhaṭāra kāma mavarah ri kahananikaṅ indraparvata,vetan deśanikā mәnәr kadi bahitra kumurәb ahirәṅ magə̄ṅ katon.321|| 

                [ab]lor vetan sakariṅ girīndra hana pājaran arәcәp apūrva riṅ halәp,śrī devapāyana saṅ maṅanti pinakādi sinamayanira hyaṅ īsvara,
[cd]yogyānuṅ dunuṅәn pavitra paraniṅ kadi kita gumave parakrama,tan vvaṅ len sira de nәpātmaja vәnaṅ mavaraha sira riṅ śivāgama.322|| 

            
            canto 32: 
                +++--+-+---+++-++-=
                [ab]vantәn rākṣasa murka śisyanira dug durgā bhaṭārīśvarī,ndan tatkālaniran pamet ri tәmahan saṅ hyaṅ gaṇan paṅdadi
[cd]saṅke krodhanirāṅuhuh pәpәt ikaṅ brahmāṇḍa kāṇḍәg sivak,ṅkā tekān umijil sake liḍah irākrak ghurṇitaṅ rāt kabeh.323|| 

                [ab]ndān sampun makanāma saṅ nalamala kyātīṅ jagat digjaya,tan mātya pva ya deniṅ astra ṅuniveh deniṅ suraṅgādhipa,
[cd]mvaṅ vyāghrāsurasiṅha len kala piśācā mṛtyu siṅ kādbhuta,tan deniṅ ratu saktiman ṅuniṅuni yakṣāgni len kiṅkara.324|| 

                [ab]ṅūni tattvanikaṅ kaśaktin i kiteṅ rāt yan pamatyaṅ kala,sakvehniṅ kulavarga dānava kabeh śīrnā ta denteṅ jagat,
[cd]yeka krodha ta yāṅrәṅə̄ ri kahanantā śakti vānīṅ kala,yekā mahyun aṅadva śakti kalavan rakryan hәlәm riṅ kali,325|| 

                [ab]ndān devīsira saṅ mataṅguh iriyā tan vәtva riṅ dvāpara,ṅhiṅ yan riṅ kali yeki yan mijila saṅkeṅ śūnyatā liṅnira,
[cd]hetunyan humәnәṅ sahiṣṇu sakarәṅ maṅher tәkaniṅ kali,byaktan vәetva hәlәm ri kālani madantāmatyanārinta ya.326|| 

            
            canto 33: 
                ----+-+---+--+--=
                [ab]si nalamalā tәhәr tiga śirahnya paḍāsavala,ikaṅ i tәṅәn bhagādhipa śirahnya ya tulya gәlap,
[cd]ikaṅ i kivan kadi bhaṭāra gana paṅuhah,ikaṅ i tәṅah kalāṅamahamah kadi siṅha jaya.327|| 

                [ab]avak ahirәṅ magə̄ṅ kadi gunuṅ sinusun maruhur,mata kadi sūrya ya vәtu mābaṅ dumilah mapanas,
[cd]latulatu kādbhutākrәp ahirәṅ ta halisnya sukәt,vivaranikaṅ hiruṅ kadi guhā paḍa bhīsana ya.328|| 

                [ab]kadi bәlahiṅ lәmah tutuk ikān umaṅaṅ malapā,maṅaladalad liḍahnya kadi bahni murub dumilah,
[cd]silih alivat siyuṅnya kadi cāpa surādhipa ya,kadi bañuniṅ kavah pilapilunya mabə̄ mahaṅi.329|| 

                [ab]kumis araverave kadi ḍukut sukәtiṅ pasisī,kadi bәlahiṅ paraṅ paruṅ ikaṅ mūkha tulya karaṅ,
[cd]kadi layariṅ baluk limaṅ atus taliṅanya katon,kadi pusәriṅ pasir lyaṅ i kapə̄nya pәṅuṅ madalәm.330|| 

                [ab]kadi jaladākәlin kәlәn atə̄b tika romanika,kadi siluk iṅ pasir dūni mukhanya karalkaralәn,
[cd]yar aṅәnaṅәn riyā ṅvaṅ umaras kumәtәr tan aris,kadi ta bhaṭāra rudra ri sәḍәṅnira nṛṣṭi jagat.331|| 

                [ab]gaganacarāṅlayaṅ kadi ta vāhana rūpanikā,vәnaṅ aḍәmit hanan vәnaṅ agə̄ṅ ya sakahyunikā,
[cd]kadi ta gәrәh savranya karәṅə̄ prakaṭā gumuruh,kadi ta ya rāvanāṅamahamah ri bhaṭāra hari.332|| 

                [ab]hana ri tәlәṅnikaṅ jaladhi yeka dumeh ya taya,sahanahaneṅ tasik ya pinaranya tatan matakut,
[cd]ri punuk ikaṅ karaṅ juga yeka parantinikā,ya tika dumeh ya tan hana kapaṅgiha de nṛpati.333|| 

                [ab]kunaṅ iki tattva bhūtanika yan hilaṅeṅ samara,hana luṅid iṅ śivasmṛti vajanya ya cintamaṇi,
[cd]niyata matīriyāṅ duki sәḍәṅniṅ aṅuñci pәpәt,hana panulaktulak tala ṅaranya vәnaṅ paṅalah.334|| 

                [ab]niyata hilaṅnya deniṅ asamādhi ya cintamaṇi,apan ika śatruniṅ tapa musuhniṅ asādhya hayu,
[cd]hana riṅ avakta tan hana vaneh tikaṅ astra lәvih,iṅәtiṅәtәn ta de nṛpati kottamaniṅ vinuvus.335|| 

                [ab]kunaṅ i mәnenya ya ḍatәṅ ahayva ta saṅ nәpati,palәpalәh iṅ musuh lәkasi hayva tatan matihaṅ,
[cd]kami muliheṅ smarālaya lavan suraratnavadhu,nāhan ika pājar iṅ smara parәṅ sira mūr adulur.336|| 

                [ab]hasәpi ta saṅ nṛpātmaja ri kārinireṅ pasisī,humәnәṅ ikaṅ mayūra kadi rovaṅ iran paṅaraṅ,
[cd]sәkar alunut haneṅ vatu lavan lәpihan katәmu,vinaca vijīnya bhāsa kakavinya turuṅ sayati.337|| 

                [ab]ya ta pamәkasnikaṅ suravadhū pavilāśa lәṅәṅ,ri tәpinikaṅ samudra kahananyan amukti laṅə̄,
[cd]hana ta puḍak turuṅ tulus isinya tikā satugәl,kalavan ikaṅ sadak gadiṅ i sornya pilih panulis.338|| 

                [ab]kavәlas arәp sәkarnya kasirir tumibeṅ pasisī,milu mavәnәs gaḍuṅnika lume hana riṅ paraṅan,
[cd]hana ta sәkar pilih paguliṅanya mapet kalaṅə̄n,paṅisi tibeṅ karaṅ lavan ikaṅ maṅunәṅ malunut.339|| 

                [ab]asana lәvas lavə̄nya kadi cihna rakәt ri pipi,kalavanikaṅ mәnur niyata ṅūni ya sumpiṅ ikā,
[cd]y ata pinipilnire nәpәpakәn riṅ iruṅ vәkasan,lagi mamәkul sәkar sira hanan vagugәn ri hati.340|| 

                [ab]nṛpasuta lәṅlәṅ epu haṅәsah sira tan tiṅgәnәsәn,lagi tumiliṅ siran rәṅәrәṅə̄n tәkap iṅ bhramara,
[cd]riris adulur sadāgati mirir ya manisni sikuṅ,maṅaṅәnaṅәn ta saṅ nṛpatiputra rikaṅ parana.341|| 

            
            canto 34: 
                -+---+-+---+-++-=
                [ab]narendra mulat iṅ laṅit paran ikaṅ tinon kādbhutha,maṅuṅkuli pasir samar kadi kukus madәg riṅ bañu,
[cd]hanan kadi gunuṅ mibәr kadi gәrәh kәtugniṅ laṅit,bañunya kumusuh tәkapnikaṅ aṅin manub miṇḍuhur.342|| 

                [ab]rikā ta yan avas katon kala piśāca tan len ḍatәṅ,sakeṅ tәṅah ikaṅ pasir huvus amukti mīnāvәrə̄,
[cd]hanān kasulitәn tutuknya kinavilnya deniṅ tamah,siyuṅnya matavan pәsut kaburayut lavan lәmbvara.343|| 

                [ab]hane nigitigit vaneh kasәlapiṅ bahәm len gaḍiṅ,patuknya maluṅid mabaṅ kasavitan dagiṅ len usus,
[cd]hanān kadi bhaṭāra kala mamaṅun saray kādbhuta,tәkāṅamahamah sayojana ruhurnya len gәṅnika.344|| 

                [ab]samantara katon tikaṅ nalamalāṅadәg riṅ karaṅ,mulat ri kahanan saṅ arjuna paran kunaṅ liṅnika,
[cd]katon ta sira denya śīghra mavәlu vulatnyārәṅu,vvaṅ ekaki ya tah manuṅgal aṅamuṅ nāhan liṅnika.345|| 

                [ab]katon tikanaṅ astra denya kalavan laras taṅkulak,lavan kavaca ratna sampun ahalәp tikaṅ bhūsana,
[cd]hyaṅ indra ri hiḍәpnya tan hana vaneh katәmvīrika,ya hetunika yan panantva humasə̄ ri saṅ bhūpati.346|| 

                [ab]arah paranikā gatinta masabhā rikeṅ tāṭaka,tuvin lituhajәṅ mabhūsana maṇik surūpāhalәp,
[cd]surāpsara kunaṅ kiteki maṅәnәs mahapet laṅə̄,varah tāku ri donyu yan syapa ṅaranta pājar kita.347|| 

                [ab]nāhan vuvus ikaṅ piśāca kala yan patakvan ṅaran,sagadgada manah nṛpātmaja vavaṅ sirājar ṅaran,
[cd]ṅhulun katiki saṅ dhanāñjaya ṅaranku riṅ rāt gahan,mareṅ vukir ameta śūnya patapan ya donkun ḍatәṅ.348|| 

                [ab]nāhan varah i saṅ dhanāñjaya vavaṅ tikaṅ rākṣasa,masə̄ṅit aṅadәg kamānavibhavanyan aṅrik humuṅ,
[cd]pәpәt pәnuh ikaṅ jagat tәkap i śabdaniṅ rākṣasa,kavәs tiḍәm ikaṅ surāvәnәs alek hyaṅ arkākucәm.349|| 

                [ab]vavaṅ ya maṅavil gunuṅ kabarubuh sivak taṅ karaṅ,katūt pasīnikaṅ gunuṅ ya ḍinavutnya tan kārkaśa,
[cd]pәṅuṅ huvuṅuvuṅ luvaṅya hinuṅaṅ katon jronikā,taṅan kiva ya śīghra yan kadi marindi tan pāntara.350|| 

                [ab]narendra matihaṅ śarottama tәlas madan bhūsana,sapājar ira saṅ manobhava ya ṅūni keṅәtnira,
[cd]ya hetunira yan pacintya humәnәṅ tatan saṅśaya,hapan vruh i katattvaniṅ kala dumeh sirādan muvah.351|| 

                [ab]tekānudiṅi taṅ kalāṅāmahamah ri saṅ bhūpati,ayay narakajanma ko pva paṅaran si pārthādhama,
[cd]prayojananikiṅ kalātri malayan ḍatәṅ ko harah,nda mah tamahamah gunuṅ vatu tikāṅ umatyā ri ko.352|| 

            
            canto 35: 
                -+---+-+---+--+--=
                
                [ab]nahan ta vacananyan aṅgrәgut aṅuṇḍa gunuṅ maruhur,narendra mamapag riṅ astra śara bahni murub dumilah,
[cd]prakāṭa sumәnə̄ ya riṅ gagana maṅibәkiṅ bhuvana,ilaṅ matәmahan lәbu sapaṅasәnikanaṅ kalana.353|| 

                [ab]gәsәṅ sahananiṅ tahәn ri tәpiniṅ hulusan kahava,tәkapnikanaṅ astra bahni dumudug tәka riṅ viyati,
[cd]paḍāvrәg alayū tikaṅ sura kabeh mavәdīṅ pralaya,tumon ri pamaṅan hyaṅ agniśara tan kavәnaṅ tinahәn.354|| 

                [ab]muvah ya maṅalap karaṅ bhujaga sevu ḍәpanya gәnәp,ruhurnya davanya kadi bajra makas maluṅid,
[cd]ya pandәmakәna yeka maṅuhuh sahasānudiṅi,sinep rinuhunan riṅ astra śara bahni tәkap nṛpati.355|| 

                [ab]ya hetunika yan masə̄ṅit aṅalap ta ya śūla bisasaṅaṅ ḍәpa davanya gə̄ṅnika satal saha kasnya murub
[cd]tumindak aṅusap lәmah ta ya manūdiṅ amuṣṭi lipuṅtaṅan kiva maṅuṇḍa mālih tәṅәn ya mapet pamәdi356|| 

                [ab]huvusnika masə̄ ta yaṅgәlәm arәs muvah iṅ lumihat,matanya mavәlū mabaṅ kadi ta sūrya sәḍәṅ dumilah,
[cd]cihah ta mahamah vulat ryaku nihan ta lipuṅku murub,umatyana ri ko vikū narakajanma na liṅnikahәn.357|| 

                [ab]narendra matihaṅ śarottama tәlas pinasaṅnira ya,tulak tala minuṣṭi rovaṅika bāyu masātma śara,
[cd]aṅinya mamusus gunuṅ kabarubuh gumuruh kumәtugpunah sahananiṅ tahәn kadi lәbū kumukus ya katūb358|| 

                [ab]ikaṅ nalamalāṅadәg kavәvәṅәn ti tәṅahniṅ aṅinpәtәṅ tәkap i śaktiniṅ śarana bāyu masātma śara
[cd]anusmaraṇa tan surudnika hilaṅ tikaṅ astra katubtikәl kahabalaṅ ta śūlanika sāk tumibeṅ jaladhi359|| 

                [ab]umūr ya sakarәṅ madan manah acintya vara prabhava,aneka vәkasiṅ kaśaktin atikādbhuta riṅ katara,
[cd]vәnaṅ gumәsәṅeṅ sarāt sahananiṅ surajanma kabeh,savaṅnya kadi saptasūrya dumәlə̄ tәkaniṅ pralaya.360|| 

                [ab]yadin maluya śūnya taṅ bhuvana denya na lor na kidullāvan ta ya lәmah laṅit hilaṅa denya tәkeṅ jaladhi
[cd]yan ahyuna ta meman iṅ samara liṅnya ya dadyakәnaya hetunika yan payoga humәnәṅ ya maṅeka hiḍәp.361|| 

                [ab]enak mara hәniṅnya tan dva manarira bhaṭāra kala,agə̄ṅ dumudug iṅ laṅit ruhur ikāmәkasīṅ aruhur,
[cd]taṅanya gumagap surālaya kavәs tikaṅ indrapada,hyaṅ arka matakut kasuṇḍul alayū sumurup makucәm.362|| 

                [ab]lumaṅkah aṅalor kahәnti katikaṅ bhuvanāṇḍa kabeh,kasat bañunikaṅ samudra tinavunya ri jə̄ṅnya pisan,
[cd]ivaknika katūt kasaṅsaṅ i sukunya pәsut vuhaya,hanan kaburayut kasambit i vulunya savaṅ kapukәt.363|| 

                [ab]lәmah pracalitākәdut kadi ginañjuh ikaṅ pṛthivī,hanān kadi midə̄ṅ tikaṅ bhūvana denya tәkeṅ gagana,
[cd]gunuṅ kadi bitin pracaṇḍa gumivaṅ kadi cakra midәr,rәbah kabarubuh tikaṅ kayu kabeh sahaneṅ acala.364|| 

                [ab]paḍāvrәg alayū tapatapa haneṅ hiriśūnya vanakasuṅsaṅ apuyәṅ kajәmbak avalik hana kontal adoh,
[cd]hanan vuvus i matya liṅnika vuruṅ yan aminta tuluṅ,vaneh muna vuruṅ ndatan tulus apan ya masambat avū.365|| 

                [ab]samaṅkanani śaktiniṅ nalamalā mәpәkīṅ bhuvana,ndatan tuhu bhisanya pan kali hinernya yadin mijila,
[cd]kunaṅ pva tәkap iṅ kamārkhan i hatinya pәtәṅ sumaput,ya hetunika yan parāharәp anirnakәneṅ nṛpati.366|| 

            
            canto 36: 
                --+--+--+-+=
                
                [ab]nṛpaputra madan sira yoga sandhi,matutur pavarah hyaṅ anaṅga ṅūni,
[cd]ri katattvanikaṅ kala śisya durga,ya dumeh sira met tanaṅ astra siddhi.367|| 

                [ab]humәnәṅ ta narendra maṅekacitta,patitisniṅ acintya tәlas pinәh ya,
[cd]pinasaṅnira taṅ vara pañcatīrtha,makagәgvan ikaṅ taya śūnya laṅgәṅ.368|| 

                [ab]ri huvusniṅ amiśra śarīra śūnya,manarīra ta saṅ hyaṅ aṅekapakṣa,
[cd]bhuvanāṇḍa kabeh humәnәṅ katikṣṇan,tәkapiṅ nala cintamaṇi samādhi.369|| 

                [ab]sumәnə̄ ta bhaṭāra jagat pramāṇa,sakarī nāda niṣkala sūkṣmatattva,
[cd]mapa rūpa bhaṭāra rikaṅ samaṅkā,taya varṇa luput sira yan vinastu.370|| 

                [ab]savulatnikanaṅ kala śisya durga,ri narendra katon bhaṭāra denya,
[cd]maṅadәg ri lalāṭa narendraputra,kadi teja sәnə̄nira sarvavarna.371|| 

                [ab]ya dumehnikanaṅ kalā yan mavәdya,matakut ri bhaṭāra jagat gurutva,
[cd]sira teki vәkasniṅ anṛṣṭi siddhi,ya dumehnika yan matakut katona,372|| 

                [ab]malayū tikanaṅ kalā keraṅan ya,masәnə̄tan amor ya riṅ antarikṣa,
[cd]maṅguhuh ya maliṇḍuṅan iṅ ganākrәp,sumave riṅ aran pravarārya pārtha.373|| 

                [ab]ndah ayay mara koṅ asu pārtha mūdha,pakaśatrunikiṅ kala śaktimanta,
[cd]vinaliṅmu tatan pamahāku maṅke,tan umātya ri ko pvāku kaṣṭa hīna,374|| 

                [ab]hәlәm iṅ kali yan vijilāku riṅ rāt,kalakeya tikā ṅaranaṅkva tan len,
[cd]tiga sanak ikaṅ kala dadyanaṅkva,irikākun umatyana pāṇḍava rva.375|| 

                [ab]hana rākṣasa sūkṣma hulunku śakti,manamāna kәdə̄ ya ta dadyananya,
[cd]ri hatinta tikān umahanya tan len,ya dumadyakәnāmana citta mūrkha.376|| 

                [ab]irikākun umәtva sakeṅ madanta,taya śūnya tikā havanaṅkva tan dva,
[cd]ndan i vādamu sānak akun pamәṅan,kali yekana herakәnaṅkva maṅke,377|| 

                [ab]ya ta pājar ikaṅ kala śisya durga,ri narendra mulat sira tan vigāni,
[cd]atәhәr tikanaṅ kala mūr vināśa,kadi megha paḍanya hilaṅ kalahrun.378|| 

                [ab]ri hilaṅnikanaṅ kalā śisya durga,kavәṅan ta narendra tumon hilaṅnya,
[cd]kadi riṅ svapәnekia hilaṅnya sūkṣma,tәkapiṅ nala cintamaṇin samādhi.379|| 

                [ab]ya dumeh sira saṅ viku tan maṅela,masamādhi tatan katәṅәr pamūjā,
[cd]ndan acintya lәkasnira sūkṣma teka,vәnaṅ ekaśarīra sirāṅ payajña.380|| 

                [ab]iva maṅkana tā nṛpaputra pārtha,paṅalahnira rākṣasa tan śarāstra,
[cd]aradin ya masimpәn alit pamāti,sira yogya tinūt sira denta dhīra.381|| 

                [ab]irikā ta narendra madan lumampah,ḍatәṅeṅ patapan kahanan munīndra,
[cd]savarah hyaṅ anaṅga tinūt nireka,maṅavetan anūt sira jə̄ṅ iṅ agra.382|| 

            
            canto 37: 
                ++-+---+--+-+=
                [ab]maṇḍәg ta lampah ira deni gәrәhnikaṅ lvah,lvir śabdaniṅ kala humuṅ juga paṅiḍәpnya,
[cd]nәr tvasnirāṅaṅәnaṅәn humәnәṅ katikṣṇan,dvandvan sirā rәṅәrәṅәn tәkapiṅ piśāca.383|| 

                [ab]yekan lumampah anusup sira halas gə̄ṅ,akveh tikaṅ vinulatan paḍa rāmya śobha,
[cd]kayvanya kapva masәkar manәḍәṅ kabehnya,kumbaṅ tumāp riya hanan vahu mūr tan andәl.384|| 

                [ab]mraknyāṅiriṅ ri paṅ ikaṅ kayu teja mәbaṅ,svecchātәhәr ya manisik mamivir hәlarnya,
[cd]lyan tekanaṅ maṅiḍukus maturū tan imba,siṅsal hәlarnya kasilir gumilap hijonya.385|| 

                [ab]luṅghā ta lampah ira saṅ nṛpaputra pārtha,yekān kapaṅgih ikanaṅ lvah agə̄ṅ pavitra,
[cd]tustusnikaṅ bañu sakeṅ vukir indrakīla,madrәs hilīnya mahәniṅ kadi nīla molah.386|| 

                [ab]yekan patīrtha sira saṅ nṛpaputra pārtha,tri śādyaniṅ maśuci lakṣana len rahupnya,
[cd]sampun maṅastuti sirāyuga mudra cakra,madyus ta saṅ nṛpatiputra tәhәr makәmkәm.387|| 

                [ab]agrah maṅel gәyuh ikaṅ suku len śarīra,maṅkәp gigirnira maṅel tәkapiṅ mayuddha,
[cd]lāvan tigaṅ vәṅi lavasnira tan kәneṅ mrәm,mvaṅ tan kәneṅ nasi dumeh sira luhyaṅ ambәk.388|| 

                [ab]rūkṣāvәnәs kadi vavar tikanaṅ śarīra,ṅrәsnyan pukah kukunikaṅ suku lot kasaṇḍuṅ,
[cd]yekan kinə̄m tәhәr sinusur lәmahnya,vuṅkal hitәm ya ta paluṅguhaniṅ makәmkәm.389|| 

                [ab]mәntas ta saṅ nṛpatiputra tәlasnirādyus,enak ta buddhinira denya tәlas matustus,
[cd]somyākәmul maṅiḍukus ta sirān paluṅguh,ri vitnikaṅ kayu manis masamīpa señjaṅ.390|| 

                [ab]ṅkā teka saṅ nṛpati yan humәnәṅ maṅunṅun,monәṅ ri saṅ babu lavan kala len saṅ antәn,
[cd]yekāsәkәl ri hati luh tәmahanya tan dva,madrәs vәtunya ri matāmuharosah aṅlih.391|| 

                [ab]maṅkin sirāṅisәkisәk sәsәgәn tan ampәt,kāṅәn sarāmyaniṅ amukti tәkapnireka,
[cd]lāvan rarasniṅ inucap tәkapiṅ vvaṅ adyah,maṅkin tikaṅ hati pәtәṅ hibәkan laronәṅ.392|| 

            
            canto 38: 
                 +-+---+----=
                [ab]saṅ nṛpātmaja taṅeh laranira yan,tūt ta riṅ lara hiḍәpnira vulaṅun,
[cd]yeka hetunira yan paṅaṅәnaṅәn,vitnikaṅ kayu pinetnira riṅ ati.393|| 

                [ab]sampuniṅ lara hilaṅ tәkap ira saṅ,phalgunāmuhara citta kadi maṇik.
[cd]dhīraniṅ hati pinәh lagi tinutur,yeka hetuni manahnira malicin.394|| 

                [ab]vahvadan siran umaṅkata maṅadәg,yeka yan kasuririṅ sira mapuyәṅ,
[cd]deni tisnikaṅ avak tәhәr alapā,yeka hetuni panonira na kunәṅ.395|| 

                [ab]tana vavaṅ sira lumampah apan aṅel,dohnikaṅ parana yeka vinulatan,
[cd]tūt hiriṅ lakunirān panәbunәbu,tovi mār suku nirāpamuhara lon.396|| 

                [ab]mogga tāphala ratәṅ vahu tumibanaṅka duryan atasak sәḍәṅ amanis
[cd]yeka teka hinalapnira pinaṅantuṣṭa tāmbәk ira māri kaṅәlihan.397|| 

                [ab]tovi yan tinahapan bañu mahәniṅyeka hetuni manahniran asiga
[cd]sampun enak ika taṅ manah umәnәbyeka yan lumaku saṅ nṛpatanaya398|| 

                [ab]tūt gәgәr lakunirān panәmu laṅə̄ton tikaṅ sakaparәk ri havanira
[cd]kayvan iṅ vana kabeh paḍa masәkarbāna taṅguli rurū tәkap iṅ aṅin399|| 

                [ab]śīghra lampah ira saṅ nṛpatanayajə̄ṅnikaṅ gunuṅ agə̄ṅ kahalivatan
[cd]kīrṇa taṅ vinulatan pamuhara kuṅpaṅnikaṅ kayu kabeh paḍa tumayuṅ400|| 

                [ab]priṅ pәtuṅ hana vuluh gәbaṅ atuhapriṅ pәsiṅ hana pisaṅ gaḍiṅ aphala
[cd]len tikaṅ kayu talok hana kaludanlvā jirәt hana kәbәn paḍali vuni401|| 

                [ab]jaṅga hambavaṅ i sornya hana ririhpoh limus hvit aritih vilah ariṅin
[cd]añjavar vruha limo hana nalәkәtjāti kumbili tabāṅ vvah ika maṅap402|| 

                [ab]len haneṅ aṅkāna muvah ya vinulatanbiṅla muṅguh i kuvuṅnya vahu muṅup
[cd]mvaṅ vvah iṅ kәpoh ikāmlәkah amirahmesi tuṅgal amaṅun turida lulut.403|| 

                [ab]jambv abāṅ sәkar ikā ya ta mavulu,vok hanonya magatәl vvah ika lurū
[cd]maṅhәmu ḍaṅus ujaṅnya katitisanlyab vәrәhnya maputih lagi tumitis.404|| 

                [ab]len tikaṅ kararapārәpa maṅayukpādapāṅlih avәnәs tәkap iṅ aṅin
[cd]maṅlәyәp matanikaṅ kidaṅ aturūlvir katus bañunikaṅ vulakan asat405|| 

                [ab]nyā taṅ aṅrimaṅakәn ri manah iralvirnikaṅ kadi mahā maṅiṅiniṅin
[cd]riṅ nṛpātmaja mapәk i manahiradenya śoka sira mepu kasih arәp406|| 

            
            canto 39: 
                +++--+-+---+-+---=
                [ab]tan ngeh yan caritan laṅə̄nikaṅ alas paḍāmuhara kuṅluṅhā lamkpah irā nṛpātmaja matūt gәgәr lәṅit adoh
[cd]ṅkāne himbaṅ ikaṅ vukir hana ta pājaran kavulatanrāmyārūm racaṇanya sarva kusumānәḍәṅ mrik umiṅiṅ407|| 

                [ab]ṅkā tekā nṛpaputra yan penәmu bhikṣukāmava ragapaksāmeta gaṅan hiḍәpnira ya hetuniṅ mariṅ alas
[cd]sahyāṅiṇḍitakәn patil sira matūt hiriṅ tan ahilimaṅso śīghra narendra yan laku mareṅ sirātañataña408|| 

                [ab]dū saṅtabya rānak mpu saṅ tapa, magantya ta mpu sakarәṅndā mahyun varahәn ṅhulun ri ṅaraniṅ vanāśrama katon
[cd]lāvan teki ṅaran saṅ ugratapa yogya pājara tәmәntasyasih pva bapaṅku mājara ri saṅhulun dugaduga409|| 

                [ab]nān liṅ saṅ nṛpaputra yekan aṅadәg ta saṅ tapa mulatyatnālepana teki yan kamәna mājarātvaṅ ararәm
[cd]dū sojarni bapaṅku tan hana vaneh sireki vinuvusśrī dvaipāyana nāma saṅ pinakaliṅganiṅ sapatapan410|| 

                [ab]lāvan teki garanyaṅ āśrama riṅ iṅgitāmṛtapadakakhyāti vinuvus patīrthanira saṅ mamet kalәpasәn
[cd]vastu byakta pavitra māṅilaṅakәn gәlәhniṅ umaranān liṅ saṅ tapa śīghra yan laku muvah mareṅ halas agə̄ṅ411|| 

                [ab]enak buddhini saṅ nṛpātmaja təkapnira mpu mavarahyekādan sira yan lumakva ḍatəṅe mahārəṣivara
[cd]ṅkā tekā nṛpaputra yan ḍatəṅ i jə̄ṅ munīndra karuṇayatnāmbah acāmanā ləmah i pāda saṅ yativara412|| 

                [ab]ṅkān śīghrā maṅadəg munīndra maməkul ri saṅ nṛpasutaom vuṅsuṅku sabhāgya yan təka putuṅku liṅ munivara
[cd]atyanteki giraṅku denta putu yan ḍatəṅ riṅ acalandah ṅke ṅke taśileṅ patāraṇā nā liṅnirāgəməgəmən413|| 

                [ab]sākṣāt riṅ svapəne ḍatəṅ nṛpati tan pasaṅkan inucapndātan kram kita yan tinonku kadi rūpaniṅ prihatina
[cd]toh vuṅsuṅku mapeki donani ḍatəṅta riṅ kadi kamidak pājar ta putuṅku riṅ daməlā liṅ munīndra mavuvus414|| 

                [ab]yekān śīghra narendra mājar atəhər ta luhnira mijilhasrət śabda nirāvarah təkap ikaṅ taṅis pva masəkəl
[cd]pun dharmātmaja yan hilaṅ kəna binañcaneṅ dyutanikāde saṅ korava duṣṭa tan hana vaneh mamet kirakira415|| 

                [ab]kālap taṅ pura len ṣaṇa maṇik tut āsana rikālāvan dṛvya huvus təlas paḍa haneri pun kurupati
[cd]ṅkā luṅhā ṇṛpa dharmaputra mara riṅ pradeśa masənə̄tkasyāsih makəmul carik paḍa matuntunan kadi tavan416|| 

                [ab]ṅkā ta prāpta sira mpu dhomya kalavan saṅ ārya viduraśokāśā manaṅis tumon kasih arəpnikaṅ lima suta
[cd]mvaṅ devī ibuni ṅhulun sira tumūt kapāpa kaluṣa“tan śobhā mapupul kabeh sira lavan saṅ ārya vidura417|| 

            
            canto 40: 
                --+-+---+-+---=
                [ab]“dvan ikin ḍatəṅ ra putu saṅ munīndra ri sira“inutusni saṅ nṛpati dharmaputra katika
[cd]kalavan munīndra rəṣi dhomya tan hana vanehmaṅutus mareṅ vukir ameta śūnya patapan418|| 

                [ab]vukir indrakīla patuduhnireki paranariṅ amet anugraha bhaṭāra rudra saphala
[cd]kalavan ri pādanira yogya māsiha təmənya ta liṅnira mpu rəṣi dhomya yan mapitutur”419|| 

                [ab]nā vuvus narendra saha luh nirādaravayanhumənəṅ ta saṅ rəṣi savetnikaṅ lara magə̄ṅ
[cd]vəkasan munīndra mavuvus ri saṅ nṛpasutaatərəh ta śabdanira somya mardava marūm420|| 

                [ab]putuni ṅhulun lalu təkapta durnaya dahatkatəkan malānaputi maṅruvat sukha magə̄ṅ
[cd]vruh akun titah juga tinūtnikaṅ hala hayumapa pājaraṅkva ri putuṅku menaka rəṅə̄n421|| 

                [ab]“pituturku ṅūni ri putuṅku sampun apagəh“purih iṅ rumakṣa sukhaniṅ śarīra katika
[cd]“mada rāga moha ya musuhta nitya maparək“ya ta lot mijil jagani riṅ sahiṣṇu muditā422|| 

                [ab]“nṛpa dharmaputra ri təlas kumavruhi rika“dhana sama bheda guṇa karma kāma viṣaya
[cd]“naya rājanīti ṅuniveh śivāgama putus“lalu yan kəneṅ mala vikalpa mogga vulaṅun423|| 

                [ab]“hana ta vvaṅ uttama vicakṣaṇa vruh aṅaji“mapirak surūpa manəhər sujanma guṇavan
[cd]“ri samaṅkananya hana tan tulusnya rahayu“mada rāga moha ya dumehnya tan panulusa424|| 

                [ab]“ndak ajar putuṅku ri katattvan iṅ kurukula“ya dumehnya durjana kalā manahnya yan ala
[cd]“dadiniṅ surākala lavasnikaṅ vudubasu“maharəp mamuktya ya dumehnya mūrkha satata425|| 

                [ab]“niyatāṅariṣṭakəna denya riṅ tribhuvana“makasādhanaṅ kala si medi mūrti śakuni
[cd]“sabatəknya kapva ya kabehnya tan hana vaneh”dadiniṅ kalāharəp amuktya riṅ janapada426|| 

                [ab]“tumurun ta sihnira bhaṭāra riṅ jana kabeh“irikāṅutus ta sira deva pañcakuśika
[cd]“sira maṅdadī kita manāma pāṇḍava lima“inahā mamatya kalā koraveśvara śata427|| 

                [ab]“minahā mamuktya rumuhun tikaṅ kurukula“avərә pva deni panəmunya bhoga marumah
[cd]“pamatəknikaṅ kala dumehnya yān aṅunaṅun“pinasuknikaṅ kala malūya śīrṇa pəjaha428|| 

                [ab]“kita teki rakva vəkasan gumanti sinivi“irikaṅ sarāt kita viśeṣa riṅ tribhuvana
[cd]“mataṅenikaṅ lara ya kə̄lakən hananika“makagəgvanaṅ kaviratin manahta sakarəṅ429|| 

            
            canto 41: 
                ----+-+---+------=
                [ab]“muvah ika rəṅvakən pitutur i ṅhulun iki ta laki“lavalavaniṅ vənaṅ gumavayaṅ brata tapa kavikun
[cd]“daśaparamārtha taṅ takitakin manəkəta riṅ ulah“daśamala dohakən ya pinakādi musuh iṅ atapa430|| 

                [ab]“kadi hana siddhaniṅ viku yadin karakətan iṅ ulah“kabakaba len sapolahiṅ abuddhi vulatana pujin
[cd]“kadi maṅicuk manahniṅ umulat gatinika rinasan“paməṅaməṅan hananya tuvi tan ləvihakəna təmən431|| 

                [ab]“daluvaṅ ikan lanā panusupan kadi vana gahana“lagi pasənə̄taniṅ hala hajəṅ vruh aṅemukemuki
[cd]“pinakapanihnaniṅ para panəṅgahan i kaviratin“viku kari saṅ viku ndi panəṅərta ri viku rasika432|| 

                [ab]“daluvaṅ ikā savaṅ maṅurusuk ri manah iṅ umulat“dalu pamuninya tan tuhu vaneh bəcik ika ri daləm
[cd]“dalihaniṅ alpa kasyāasih ikaṅ paṅucapira vaneh“daluvaṅ ikā sumimpən iri saṅ tuhutuhu malicin433|| 

                [ab]“kunaṅ apan evəh iṅ vənaṅ asevaka tulusa viku“karaṇanikaṅ trikāya ginave ya kadi pati juti
[cd]“hana paṅahā ri saṅ viku tikaṅ gavayakəna ləvih“phalaniṅ acintya bhakti ri bhāṭara karaṇa təvasən434|| 

                [ab]“dalu ta riṅ mūḍhaniṅ vvaṅ aharəp riṅ phalanikaṅ ulah“ya ta ṅuniveh kabhaktyan iṅ inastava linəvihakən
[cd]“apan ika tan tulus juga hayunya hana halanika“masilisilih tikaṅ hala hajəṅ kadi rahina vəṅi435|| 

                [ab]“pira kari hayvaniṅ viku ya tan tuhutuhu mudita“ṅuny uni yan vvaṅ alpaguṇa nīdhana tuvin aləməh
[cd]“pravala təkāpəṅiṅ təhər aṅalpa lumicin aṅucap“purih iṅ anak təkeṅ guru halanya lagi kajamalan436|| 

                [ab]“hana kari siddhaniṅ vənaṅ analpaka ri gurunika“hana kari siddhaniṅ guru ya tan tulusa varah ika
[cd]“hana kari siddhaniṅ hayu ṅaranya yan inayamayam“hana kari siddhaniṅ viku ya tan luməkasa matapa437|| 

                [ab]“mataṅ ikanaṅ ləkas juga viśeṣa tuməkakəna riṅ“sakaharəpan kasiddha makataṅgvana manah aradin
[cd]“dalu halaniṅ hiḍəp kuṭila tan tuhutuhu luməkas“manah anahātəmah mati kapātaka ya kapilaṅə̄438|| 

                [ab]“pira kari dohnikaṅ kaləpasən parananiṅ atapa“hana kari rūpa saṅ vənaṅ anuṅgalakəna bhuvana
[cd]“ndi karika saṅ pinet syapa mamet parananiṅ umara“kasilib ikaṅ sarāt ri kahanan saṅ amava vinava439|| 

                [ab]“maṅaku ta saṅ viku vruh i bhaṭāra dumadi riṅ avak“sira satatāhurip hana riṅ aṅga ta ya hananira
[cd]“mapa kari cihnaniṅ tuməmu lāvan i katəmunira“mapa ta ləkasni saṅ viku tuməmvakəna hananira440|| 

                [ab]“nihan iki rehniran katəmu de saṅ anəmu kavikun“luput inucap tunenaṅənaṅən gatinika ri daləm
[cd]“sira ta bhaṭāra śaṅkara vibhuhnira mamənuhi rāt“sira ta viśeṣa sūkṣma manuduh tan ilu katuduhan441|| 

                [ab]“nihan ika deyaniṅ matapa hayva kita paləpaləh“alit aganal tikaṅ mala vətunya ya katuturakən
[cd]“ṅuniṅuni yan masambhava vətunya kadi kala jaya“ləkas ika riṅ kadhīran i hatinta puruṣa pəjaha442|| 

                [ab]“hana ta hənūnikaṅ mala vaneh śara viṣakusuma“araras atis rəsəp sumusup iṅ hati manusunusup
[cd]“lagi rumakət mālit ri hati mogga kadi kataluhan“mapagəh amor iṅ ambək umijil turida raga lulut443|| 

                [ab]“katuturakən ta denta putu hayva kita paləpaləh“niyata hilaṅnikaṅ tapa yadin kita para hənəṅa
[cd]jagajaga riṅ śivārcana samādhi vəkas iṅ inucap“katəmu taman pinet gati bhaṭāra yan inaṅənaṅən444|| 

            
            canto 42: 
                ---++--+-+=
                
                [ab]“hana ta ya vvaṅ sukha tan pamukti“hana mamukti ndan aṅel kahīnan
[cd]“hana ya mandəl katunan ya dṛvya“hana kahīnan ya sugih madṛvya445|| 

                [ab]“sukhanikaṅ jñāna viśeṣa mūlya“yatika mandəl sukha tan rinakva
[cd]“kunaṅ ikaṅ vvaṅ sukha tan pamukti“yatika mevəh tuduhən ta riṅ rāt446|| 

                [ab]“nihan ikā yogya muvah rəṅə̄nta“puput ikaṅ kuñci rahasya yoga
[cd]“hana tutupniṅ pamasəh pamaṇḍi“kamənani dhyāna maśucya tīrtha447|| 

                [ab]“huvus ikaṅ jñāna mamiṇḍa śūnya“irika ta byakta bhaṭāra nitya
[cd]“ri pucak iṅ pūrva ta pañcatīrtha“vruh ika polah ikaṅ aṇḍa bhūmi”448|| 

            
            canto 43: 
                -+-++--+-+=
                [ab]nahan ta pājar pravarārya bhikṣuri saṅ nṛpatisuta yeka śīghra
[cd]siran panəmbah manəhər prayatnatəlas mamūjā ri harəp munīndra449|| 

                [ab]huvus mara vruhnira riṅ samādhilavan titahniṅ dadi yan kabhāva
[cd]pamiṇḍaniṅ mokṣa lavan śivātmaya teka sampun rinəgəp cinipta450|| 

                [ab]muvah ta pājarnira saṅ munīndrari deyaniṅ vvaṅ ḍatəṅeṅ girīndra
[cd]lavan tikaṅ yogya parāna rāmyahiriṅnya vetan hana tīrtha muñcar451|| 

                [ab]"ḍatəṅ ta pūtuṅku riṅ indrakīla"bratanta nāṅkən savulan yar dudva
[cd]"phalanya meṅgal karuṇā bhaṭāra"maran ta siddhā vara denta putrā452|| 

            
            canto 44: 
                --+-+---+-+=
                
                [ab]nā vuvus munīndra ri saṅ ārya pārthamamuhun ta saṅ nṛpati śīghra luṅhā
[cd]ḍatəṅeṅ girīndra ya pinakṣa tan lenmaṅalor ta lampah ira tūt vanāgə̄ṅ453|| 

                [ab]saḍatəṅnireṅ gunuṅ agə̄ṅ pavitraaruhur ta səṅkan ika durga mevəh
[cd]maṅadəg mapiṅgir aləyə̄ rinaṅkaltəkapiṅ lumampah arirī tan aglis454|| 

                [ab]ri ḍatəṅnire pucak ikaṅ girīndradaśadeśaniṅ bhuvana rāmya koṅaṅ
[cd]kalavan pasir kadi laṅit bañunyamaputih katon kadi ta megha lumrā455|| 

                [ab]hana teka tīrtha ri hiriṅniṅ agrari ləbakləbaknya maratā tan alva
[cd]irikā ta saṅ nṛpati yan paṅantimagave paṅāśrayananiṅ masādhya456|| 

                [ab]ri huvusniṅ āśrama tiniṅkah i jrə̄luməkas ta saṅ nṛpatiputra pārtha
[cd]magave prayoga masamādhi devamakataṅgvan abrata sahiṣṇu pūjā457|| 

                [ab]ri təlasnirājapa mamantra siddhihumənəṅ masādhya ri bhaṭāra sūkṣma
[cd]rahiṇeṅ kuləm juga sirān pamūjāmata tan hanaṅ lupa lanā masādhya458|| 

                [ab]pira tekihən lavasirān payogasatahun ḍatəṅ ta karuṇā bhaṭāra
[cd]irikā sirān kiraṭarūpa saṅ hyaṅkamənāṅanugrahanaṅ astra rāja459|| 

                [ab]ri təlasni saṅ nṛpatiputra siddhainanugrahan sira təkap bhaṭāra
[cd]sapaminta saṅ nṛpati yan sinūṅhanṅuniveh yadin muliha riṅ kamokṣan460|| 

                [ab]ri huvus nirān vara viseṣa riṅ rātjayaśatru saṅ nṛpatiputra pārtha
[cd]sira tekihən tirutirun təkaptatuməmuṅ sinādhya təkap iṅ kadhīran461|| 

            
        
    