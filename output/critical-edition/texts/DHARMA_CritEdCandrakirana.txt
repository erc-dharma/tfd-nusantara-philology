The Candrakiraṇa.  or ‘Ray of the Moon’Digital Edition of Candrakiraṇa edited by Zakariya Pamuji Aminullah
Witnesses:
msmsja: Perpustakaan Nasional Republik Indonesia, Jakarta, L631
msmsjb: Perpustakaan Nasional Republik Indonesia, Jakarta, L298
msmsjc: Perpustakaan Nasional Republik Indonesia, Jakarta, L241
msmsba: Pusat Dokumentasi Dinas Kebudayaan Provinsi Bali, Bali, K/I/2/DOKBUD
msmsbb: Leiden University, Leiden, Leiden University Libraries, Or 11.185

Current Version: draft, 2022-08-26Z
Still in progress – do not quote without permission.
Copyright (c) 2019-2025 by Zakariya Pamuji Aminullah.
   
invocation:   om̐ avighnam astu       
chapter 1: 
    kiraṇo vyaktiś candrāgneḥ,
  dvijānāṁ kavir uttamaḥ.[1.1]
 
 [1.1] nahan byakta pinakaśarīra bhaṭāra, milvājanmāgave bhuvana, sira tāṣṭatanu ṅaranira, sira  tāṣṭadeśomidәr    pinakavәṅku, sira ta huripnikaṅ rāt,    sira dumadyakәn vr̥ddhiniṅ janma kabeh, prāṇaprāṇī sarva hurip,  ikanaṅ urip lavan avak, śarīra pamisanya riṅ sādhārādheya, gumavay ikaṅ sarva dadi, sira sinaṅguh pūrvaniṅ janma. 
 [1.2] umijil taṅ aṣṭatanu  (riṅ) rat, nara, paśu, mr̥ga,  janma, sthāvara, pakṣi, sarīsr̥pa, mīna, prabhavaniṅ   ādhārādheya  
 [1.3] prabhu rāma r̥ṣi, tiga sira, pramāṇa riṅ rat, pakə̄niṅ bhuvana, tuvi sira tunduk apeśīki, guruniṅ janma kabeh, lvirnira irikaṅ chandanira, ṅkāna sira tika siddhaguru, sira tāṣṭagaṇa guṇanira gumavay ikaṅ varta sәk lumrā. 
  
chapter 2: 
   ikaṅ akṣaropamāvak,
 ika ta guru ṅaranya,
 yeki ta vinastu hurip,
 ya sinaṅguh guru laghu.[2.1]

  ya pinakamūla chanda,
 avaknikaṅ guru laghu,
 lavan hurip masaṅyoga,
 umijil tikaṅ trigaṇa.[2.2]

  adәgnikaṅ guru laghu,
 aniga-nigeṅ sagaṇa,
 yekāṣṭagaṇa ṅaranya,
 sama tāvyāpāre vr̥tta.[2.3]

  mvaṅ laku śloka nihan len.[2.4]

   
chapter 3: 
    sakveh saṅ sujanātiharṣa irikaṅ chandā nihan kavruhi,
 yan mahyun vruha rūpaniṅ laghu lavan tekā sinaṅguh guru,
 bhedanyaṅ guru lāghu yeṅәtakәna mvaṅ huṅgvaniṅ hakṣara ,
 sakvehniṅ guru yeriṅәn hila-hilekā yan salah kasthānan.[3.1]

   bhyaktāniṅ guru sarva dīrgha taruṅā saṅyogapārānәṅәn,
 lāvan karṇa visarja kāni śurahan svārāṅ vatәk vyañjana,
 e ai nāhan anuṅ kayatnakәna len o au vәkasniṅ guru,
 vus meṅәt pva kiterikā niyata yan sotanta dadyā vacan.[3.2]

  lvirniṅ hakṣara gantuṅәn mapakәneṅ vaktā mvaṅ aṅgantuṅa,
 saṅyogāpara sūkṣma lakṣmaṇa śivāgni kleśa lakṣmī kunaṅ,
 ndan glāna sthula nagna vighna mamәvә̄ nirvighna māra sthiti,
 svapna sneha rikaṅ  dvitīya kahaḍaṅ riṅ dlāha yan pāphala.[3.3]

    vahniṅ tīkṣṇa murub riṅ adri ya katon raśminya sāteja ya,
 masnāna pva kiteṅ nadī masәh ikaṅ saśleṣma kumlābakәn,
 riṅ smāroṅgva sahiṣṇu nora pinaṅan maṅlih mvaṅ aṅgantuṅa,
 yapvan bheda sakojarojarakәnan maṅke balikniṅ vacan.[3.4]

       gәlana saṅ lagәnan para riṅ sәma,
 vighәna tīkṣəṇa yva giritulya ya,
 divadaśeka tahun yaśa nirghana,
 masupәna pva vadhū sumәneha ya.[3.5]
  
  vagәmi yan  paḍәmiṅ bahənī hati,
 tuvi kәleśa vināśa salakṣәmi,
 sәpinikaṅ bratamārganikān kәlәm,
 kramaniṅ akṣara yan jinajār ika.[3.6]

     lvirniṅ saṅyogaparekī,
 kakyan kakyan kakvan kakvan,
 kakran anәṅәn aṅgantuṅ,
 kayatnakәn tәmәn-tәmәn.[3.7]

          anta pada guru yati,
 kalavan svara kamadhya,
 dīrghādīrghavr̥tta gati,
 tāvat guru prasiddha ya.[3.8]

            dīrghātaruṅ asurahan,
 visarga lavan ajuṅjuṅ,
 kalavan guru saṅyoga,
 nahan taṅ sinaṅguh guru.[3.9]

       nihan taṅ svara kamadhya,
 a ā i ī u ū e o,
 tan dadi muṅguh riṅ tәṅah,
 vvītan juga prakr̥tinya.[3.10]

       
chapter 4: 
    sampun ikaṅ pratekanikanaṅ guru dinәliṅakәn,
 nyāt ajarәn muvah paduluriṅ guru laghu vuvusәn,
 kvehnya savarga muṅguh ikanaṅ vacan aniga-niga,
 yeka sinaṅguhan gaṇa ṅaranya sipatiṅ aṅavi.[4.1]

  pūrva nihan makāra ṅaraniṅ guru tiga sagaṇa,
 lāghu kunaṅ panәṇḍasani luṅguhi yakaragaṇa,
 yapvan ikaṅ rakāragaṇa lāghu maḍuḍuk i tәṅah,
 hetunikaṅ sakāragaṇa matvaṅ aguru vәkasan.[4.2]

    vruh pva kitā takāra ṅaraniṅ laghu tәpi kavuri,
 jātinikaṅ jakāragaṇa maṅkana guru ri tṅah,
 bhakti jugaṅ bhakāragaṇa riṅ guru sira rumuhun,
 nākaragāṇa təlv madulur tika ya laghu paḍa.[4.3]

  nya ṅ laghu karva saṅ guru pasəṅgahanika śilalo,
 śeṣanikaṅ gaṇeki vəkasiṅ guru laghu vinuvus,
 riṅ haji chanda teki yan avās śiva haji piturun,
 saṅ r̥ṣi vaṁśapatrapatitā sira tiki manata.[4.4]

     
chapter 5: 
    nihan gaṇaniṅ ārya yeṅәtakәna,
 jakāra kalavan bhakāra sakara,
 catur laghu guru rva yeka ta lima,
 ləvihnya guru lāghu kānәm ikahən.[5.1]

  lavan hana ta mātra yeṅәtakәna,
 vilaṅnya rikanaṅ sapāda matәtәg,
 ikaṅ padika pūrvakā tәlu kunaṅ,,
 gənəp rvavəlas aṅgәpanya tuturən.[5.2]

  kapiṅ rvanikihәn  pva ya vvaluvәlas,
 tumut limavәlas padanya vәkasan,
 tan eva taya tāpa tārya vinuvus,
 samaṅkana vilaṅni matranikihәn.[5.3]

    mvaṅ uṅgvanikanaṅ jakāra matәtәg,
 kapiṅ rva maṅənəm dvitīya kasulam,
 pada rva ya ta hīṅaniṅ vvaṅ amilaṅ,
 kayatnakәna saṅ vatәk kavivara.[5.4]

    
chapter 6: 
    trigaṇa guṇā gaṇita ya guṇitan,
 prakaraṇa kīraṇa vaṇa karuṇa,
 aruṇa darūṇa varuṇa śaraṇa,
 avaraṇa bhāraṇa ṅ apaṇa  ṇa gә̄ṅ.[6.1]

      guṇa kuṇi kuṇa kaṇvi kaṇikaṇika len,
 ghraṇa ṅ agaṇagaṇa grahaṇa samiraṇa,
 praṇava vaṇi ya pāṇi ya maṇitaṇitan,
 ayaṇa karuṇa pāṇa ṇa gәṅa yatika.[6.2]

        paṇḍita pāṇḍava pāṇḍura pāṇḍu,
 piṇḍaṅ apiṇḍa mapaṇḍəṅ amaṇḍi,
 laṇḍap alaṇḍәp alaṇḍuṅ aləṇḍə̄,
 gaṇḍi giṇaṇḍi diṇəṇḍa ta ṇāgәṅ.[6.3]

    dhāraṇa vāhaṇa vāraṇa bāṇa,
 śrāvaṇa varṇa maṇi kṣaṇa karṇa,
 arṇava kīrṇa suparṇa yaworṇā,
 cūrṇita pūrṇama ghūrṇita nāgəṅ.[6.4]

      kagantuṅa deniṅ ṇa gәṅ,
 ṭa ṭha ḍa ḍha ṇa riṅ ṇa gәṅ,
 ta tha da dha na riṅ na lit,
 varṇa doh ya sa savarga.[6.5]

  liṅ saṅ kavi vruh iṅ mārga.[6.2]

          uṅgvanikaṅ na lit āpa pakneki,
 ndā savanehnya rikaṅ pakənanya,
 nāta samaṅkana teka na ḍə̄mit,
 kapva masaṅkhya nihan savanehnya.[6.6]
 
    
chapter 7: 
    muni muna nāna samanuṣa,
 anumana hana naminami,
 dina dhana nādi nada nana,
 hani hina tan hana inituṅ.[7.1]

      praṇata natha prajapātini tanu ya,
 tanah atunah pinatattva ta tanaya,
 nita vanitā nininīni tanu tani,
 manana vanā malinī na lit ikahәn.[7.2]

     vaneh pakәnaniṅ na lit,
 nāga punnāganiṅ gunuṅ,
 nāga nāgendra nāgendrī,
 nāgari nāga nāginī.[7.3]

  magəni yāgni yāgneya,
 gagana dinanān dina,
 ghana vāhana vājinī vāni,
 nītinitya yanuṅ na lit ika.[7.4]

  dahana jvalana vanā,
 kāminī vāhinī nini,
 punah vinā vani vana,
 vinavan i na lit ika.[7.5]

  saṅkṣepanya yan vuvusәn,
 yāvat rakva rəṅva pūrva,
 pa ba mādi kunaṅ pūrva,
 dadi na lit dadi ṇa gәṅ.[7.6]

  na vyaktanyan huvus kojar,
 kekadeśanya kokta ya,
 kocapa teki śa ṣa sa, 
 vyaktanya mātra varṇanәn.[7.7]

   
chapter 8: 
    śambhu śaṅkara śarā śaraṇa śaśī,
 deśa deśika śaśa ṅ śavala kuśa,
 śvāśucī śuna śirah śiva dr̥śana,
 śānti śoka paśu śāstra śuna śiśu.[8.1]

      śa mūrdhanyātekaṅ śa kurəb umunīṅ vunvunikahәn,
 śaśāṅkāśaṅkhā śaṅkara kuśakuśā keśi kuśika,
 kuśa śrota krośa kraniki katha śabdeṅ śikhariṇī,
 śikhi ṅ keśīkeśā praśa śakuni keśī kuśakuśa.[8.2]

    śanaih śūnya śreṇi ghrāṇa piśunane śrīyaśa niśā,
 vināśa mvaṅ māśā daśadiśi śarat śūra raśika,
 śivā śambhuh śūla triśula muśala śrī vava śiva,
 śavah vaṅśah veśyah śavari śivirākāśa śucimān.[8.3]

     
chapter 9: 
    kṣaṇa kṣiṇi kapakṣa lakṣmi viṣayā hahə̄man nidhi,
 kagantuṅa gumantuṅeṅ ṭa ḍa kunaṅ ṣa pr̥thvītala,
 prahr̥ṣṭi parituṣṭa roṣa ruṣa poṣya kr̥ṣṇa proṣa,
 akarṣaṇa ya vr̥ṣṇi vr̥ṣṭa ṣa lumah ṣa pr̥thvītala.[9.1]

    maharṣi mahiṣī mahoṣadha maheṣa meṣā muṣa,
 rәṣah muṣika puṣya poṣaka puṣa praṣaṣṭā maṣa,
 ṣaḍaṅguli ṣaḍaṅga bhūṣaṇa subhāṣa durbhāṣita,
 viṣān uṣadha yauṣadhīṣu viṣama dvipādāsana.[9.2]

    bhaviṣyati hiriṣya harṣaṇa puṣā uṣā tyāṣa len,
 viṣa ṅ viṣaya yomiśeṣa dadi mānuṣā kāṣaya,
 nyataṅ kaluṣa kilviṣa ṅ ayuṣa kaṣmalā doṣa ya,
 nyataṅ mami ṣa yoṅgvaniṅ ṣa marənah riṅ anta ta ya.[9.3]
 
       śākāśa mvaṅ sapr̥thvī sadulur ika rәṅәn yekihәn varṇanәn ta,
 śuśrūṣā śiṣya śikṣā śviśita vәtunikaṅ mośvasā śeṣaśeṣan,
 śaśvat śīrṣanya śośvi śvaṣinaka śaśi de saṅ vasiṣṭhā śaviṣṭi,
 maṅkā tekaṅ śaṭhāvor ṣa ta ya tiṅәtiṅәt yeki sākṣāt vәtunya.[9.4]

     
chapter 10: 
    māsānikaṅ sa ta nihan vuvusәn padanya,
 sādhū sadā sata sabhā sisi tāsitāsi,
 sītā susatya rasa satriya sāri saṅ hyaṅ,
 svecchā svabhāva ri sarasvati sārisāri.[10.1]

   samvā savah vasumatī vasusena sūnu,
 mvaṅ ekavāsa hupavāsa  vināsavāsa,
 durbhāṣa duryaśana durvyasana praśasta,
 byar śāsa sādhu sasivin sapujinsapūjan.[10.2]

   sasvāṅga saṅga sigi seṅgita sarga sajja,
 svaṅgah sәga ṅ siga sugih sigaran sagāsor,
 sasvarga sāgara sagorava sādhaka syaṅ,
 rāktosvaniṅ sata sarat pakәnanya sākṣāt.[10.3]

     sura sapta sarah surasa sira sadā,
 samasih papasәn savara suta saha,
 savinaṅ savanәn sakala sakavaśa,
 praja nāmi sa dantya niti kavivara.[10.4]
 
   
colophon:  iti paruṅguniṅ akṣara.   
chapter 11: 
 [11.1] nyan sūtrasandhi vuvusәn, parakr̥ta lvirnika pratiṅkahnya, atambayan mavkasan, nāhan ta ya sinaṅguhan varṇa. 
 [11.2] tiniṅkah pinarva vkasan, ikaṅ namah yekihәn svara ṅaranya, yapvan kapurwakanta, sinaṅguhan vyañjana nāma. 
 [11.3] l̥, yan ta adi samāna, tumūt sinama, i pūrvaka, vkasan ghoṣa, sahle sah ri svabatәk, a i u r̥ l̥, lvirnya kavruhana. 
 [11.4] dīrgha ṅaranya manəhər, ā ī ū r̥̄ l̥̄, limaṅ viji sahāya, sandhyakṣara muvah aṅgәpan, e ai o au, nahan lvirnya. 
 [11.5] ka kha ca cha ta tha pa pha, sakatəlu nahan sahayaniṅ aghoṣa, ga gha ṭa ṭha ya ra la va ha, si ghoṣa rakva nāmanika. 
 [11.6] varga ṅaranya limalikur, ka pinakapurvanikaṅ ma, mavkasan pinakavkasnya, ka ga kalimanya ya śuddhan, ra śa ṣa sahayanya vr̥ddhimūḍha. 
 [11.7] anunāsika, ṅa ña ṇa na ma, antaḥstha ṅaranikaṅ ya ra la va, tūt ūṣman śa ṣa sa ha saṁvidhā, patiṅkahniṅ sūtrasandhi ika. 
 
chapter 12: 
 [12.1] sampun pratekanikanaṅ akṣara riṅ vyañjana lavan svara, t ucapa ta sañjatanikahәn, prakaraniṅ ṅaranya kavruhana. 
 [12.2] ṅaranikaṅ hulu savaneh, makuṭa rukuh agra mastaka kapāla, tijakula śekhara maśirah, nahan ta parināmaniṅ śr̥ṅga. 
 [12.3] dīrgha hulu mapalenan, utәk lavan kambara kuñcir, majaṭa, magumbak majambul aṅurai, svanāmani dīrgha yan riṅ hulu. 
 [12.4] vindu lavan madana kunaṅ, kunaṅkunaṅ len tara lavan vintaṅ, tilaka titik kani surahan, nāhan ta parināmaniṅ canda. 
 [12.5] nyan ta ṅ cakra jantra guluṅan, sudarśana yuddhakr̥ṣṇa len śakaṭa, daśanāma yeki huniṅan, mvaṅ añakra hulu yukti kavruhana. yapvan ikaṅ taliṅa nihan, kuṇḍala sumpiṅ capiṅ len karṇa, śrota suvәṅ mvaṅ iṅәtiṅәt, palaga sunāmaniṅ taliṅa. 
 [12.6] dīrgha ṅaranya, tulalai, iku taṅan vastra len galah adava, kirivili kuñca ya savaneh, asiṅ adava dīrgha rakveka. 
 [12.7] aṅrasuka goduha keśa mavaju, kīrtti kunaṅ saṅka len kuruṅan, ikaṅ kalambi lavan hana manuṅgaṅ, mataputapuṅ hana mapayuṅ, ikaṅ manaṅguh kalambi vaneh, daśanāmaniṅ taruṅāranya nahan. 
 [12.8] yapvan vatək makəṇḍit gaṇitri lavan goduha, vaja sahāroha, makiratbāhu, bhāmana jnu vaneh, visarjanīyeki nahan sabatәk. 
 [12.9] mati pəjah śūnya turu kunaṅ, paratrakəna bajra līnāguliṅan , hanāpayuṅ marukuh len asoṅsoṅ, nāhan katәṅәn ika, makādi vkasniṅ yati iṅətakəna saṅ ajñānanya. 
 [12.10] matkәn gadā sukusuku, palupalu daṇḍa saha gada, vәntis alaris pva kaguritan, asiṅ adava jә̄ṅnya yeki kənakən. 
 [12.11] vatәk təvək aluṅid mapañjaṅ mvaṅ paṇḍi, curiga gaḍiṅ candrahāsa suṅu tinyup, sihuṅ umiṅis, ya ta malaris curik nahan yukti kakyakyan. 
 [12.12] śivapattra ya ta tinampil, masidkuṅ atyәṅ amluk siṅhәl, muṅgviṅ paṭāraṇa,  bantal karaṅ hulu yayā ta kakvakvan. 
 [12.13] hana ta maṅhir vḍihan aḍeṅ, kr̥tala bhujaga nāgapāśa pinutәrnya, kadi vaṅkava ya lumaṅkuṅ, laras vinәṇṭaṅnya, ya ta kakrakran. 
 [12.14] aṅkus galahnya binala, kuku manol sagayur jәṅāsivur, pahat ya tinavanya, nahan pasidkuṅ amluk tur, kukunya tumakul kadi krekre. 
 [12.15] hana kaṅ aṅiṇḍit kur lavak, hana n pamava gada nāgakonta, tuhuk limpuṅ kr̥tala paṇḍi curik, salvirnikaṅ inuṇḍa, yayanyan ra jinuṅjuṅ ika. 
  
chapter 13: 
 
chapter A: 
   saṅ hyaṅ jagat tripuruṣa,
 namo śivāya ta ṅhulun,
 amvīt umastava kita,
 amarṇanā vr̥tta vәtun.[A.1]

  guruniṅ jagat kita ya,
 mūlākṣara guru laghu,
 mātra āryā ya taṅ gaṇa,
 nāhan ṅaran tataṅ chanda.[A.2]

  kita makarūpa chanda,
 agave titi mvaṅ śloka,
 ya ta varṇanәn kavətun,
 ya pinakasuluhiṅ rāt.[A.3]

  lvirniṅ chanda ta ṅaranya,
 kvehiṅ vilaṅniṅ akṣara,
 rikanaṅ pāda sayati,
 pāda ṅaranya sakaṇḍa,
 pataṅ pāda ya saśloka.[A.4]

  mūlanyān keṅәtakəna,
 akṣara tuṅgal iṅ yati,
 yeka sinaṅguh antyanta,
 rvaṅ akṣara atyukta ṅa.[A.5]

  tryakṣara madhyama nāma,
 pratiṣṭha pataṅ akṣara,
 śīrṣapratiṣṭha yan lima,
 nәmaṅ akṣara gāyatrī.[A.6]

   uṣṇik ri pituṅ akṣara,
 vvalu pva ya pādānuṣṭubh,
 vr̥hati saṅaṅ akṣara,
 sapuluh pva si pakṣatī.[A.7]

   sasambaha pva savәlas,
 rvavәlas pva ya jagatī,
 atijagatī tigavlas,
 śakvarī ya padblas ika.[A.8]

   atiśakvarī limavlas,
 aṣṭi nәmbәlas ikahәn,
 atyaṣṭi nahan pituvlas,
 dhr̥ti yapvan vvaluvәlas.[A.9]

   atidhr̥ti saṅavəlas,
 rvaṅpuluh ya anukr̥ti kr̥ti,
 prakr̥ti ya ta salikur,
 rvalikur ikaṅ ākr̥ti.[A.10]

  tәlulikur iṅ vikr̥ti,
 padlikur sunāmakr̥ti,
 abhikr̥ti limalikur,
 hana utkr̥ti ṅ nәmlikur.[A.11]

    
chapter B: 
 [B.1] nahan pratiṅkahnya, sampun ika, samaṅkana vilaṅniṅ vr̥ttiniṅ chanda, yapvan ləvih sakeṅ nәmlikur, daṇḍaka rakva ṅaranya, lvih saṅke rika, kalalu ṅaranya, daṇḍaka i ruhurnya. 
 [B.2] padulurnikaṅ vr̥tti gnәp, javajavaniṅ chanda sampun enak katūt, dinəliṅakәn vinəlavəlah, byaktanya ya varṇanәn sumilih ṅaraniṅ laku, nihan kvehnya. 
 [B.3] [1] nanda, [2] bhadra, [3] bhadroti, [4] vanamr̥gī, [5] vijayanti, [6] tanumadhya, [7] kusumitagandha, [8] madhukaralalita, [9] madalekha, [10] kumāralalita, [11] vatāpathyā, [12] pādānuṣṭup, [13] sapantika, [14] vitana, [15] māṇavakakrīḍita, [16] vidyutmālā, [17] bhavacakra, [18] bhramaravilambita, [19] vikrīḍita, [20] kumāravilambita, [21] bhujagaśiśukr̥ta, [22] ayamukha , [23] turidagati, [24] ambək śuddha, [25] vahiṅ rat, [26] sādhanaśrī, [27] anuntun, [28] jayendrabajra, [29] upendravajra, [30] upasthita, [31] dodhaka, [32] salisir, [33] vimala, [34] bhramaravilasita, [35] svāgatā, [36] rathoddhatā, [37] madhugulāmr̥ta, [38] bhikṣuka, [39] drutavilambita, [40] vaṁśapattrapatita, [41] vīralalita, [42] rasanetra, [43] śrīpuṭa, [44] girīśa, [45] kusumavicitra, [46] citralekhā, [47] aparājita, [48] bhujaṅgaprayatna, [49] bhramitākṣara, [50] satyadevī, [51] navamālinī, [52] kusumapadānta, [53] praharṣiṇī, [54] śasadana, [55] mattamayūra, [56] sambaddha, [57] paraṇaśara, [58] praharaṇakalikā, [59] maṇiguṇanikara, [60] mālinī, [61] basantatilakā, [62] mr̥dukaralalita, [63] meriṅ, [64] kusumāyudha, [65] jagatpramudita, [66] bhujagavilasita, [67] gajavilasita, [68] mandākrāntā, [69] avitana, [70] śikhariṇī, [71] hariṇīpluta, [72] sapr̥thvītala, [73] kusumitalatā, [74] malasikikṣaṇa, [75] śārdūlavikrīḍita, [76] sragdhara, [77] suvadana, [78] mr̥gāṅśa rajanī, [79] mandarādri, [80] madraka hniṅ, [81] aśvalalita, [82] mattakrīḍa, [83] kendran, [84] śīghragati, [85] turagagati, [86] pāda viśāla, [87] sakrauñca, ⟦vahi rat⟧, [88] bhujaṅgavijr̥mbhita, [89] vilāsinī, [90] jayavikrama, [91] sameni, [92] samaviṣama, [93] candrakānta, [94] siṅhasāri, [95] vijayādri, [96] viṣalatā, [97] talakusuma, [98] kli-kliṅan, [99] ḍayak-ḍayakan, [100] jayakusuma, [101] lalu, [102] daṇḍa, [103] daṇḍaka, [104] laku pisan, [105] mātra ārya. 
 [B.4] ndā samaṅkana ṅaraniṅ laku, icchānira ṅkana, mvaṅ ameta laku lena saṅkerika. 
 [B.5] nihan vartanya: 
  
chapter C: 
   om̐,
 na,
 ndā,
 stu.[C.1]

     sambah,
 kvāgəṅ,
 riṅ hyaṅ,
 bhadra.[C.2]

     taṇḍasku,
 jñānaṅku,
 bhaktyāgәṅ,
 bhadroti.[C.3]

     səkar asәp,
 paḍanikiṅ,
 vacavacan,
 vanamr̥gī.[C.4]

     saṅ hyaṅ akāśa,
 bhūh kiraṇendu,
 agni marut vvai,
 aum̐ vijayanti.[C.5]

     sakveh ta vatәk hyaṅ,
 muṅgv iṅ navadeśa,
 tonton praṇataṅku,
 muṅgv iṅ tanumadhya.[C.6]

  liṇḍūmara saṅ hyaṅ,
 ogah kṣiti molah,
 keṅgək vavataṅnya,
 kanyā tanumadhya. [6] [C.7]

     sahananikiṅ rat,
 nara taru sattva,
 paḍa ta pinūjeṅ,
 kusumitagandha. [7] [C.8]

     mata mulat ahəniṅ,
 damar upamanika,
 vuvus amanis arūm,
 madhukaralalita. [8] [C.9]

     sakvehnya ṅ vatu kambaṅ,
 yeky ānuṅ pamujāṅku,
 kleśālvāṅa phalanya,
 naṣṭāniṅ madalekha. [9] [C.10]

      tlas ta ṅhulun amūjā,
 niroga huna vighna,
 phalaṅkv anuku śāla,
 kumāralalitātvaṅ. [10] [C.11]

       nahan sambahkva riṅ deva,
 karūhun riṅ munīvāra,
 amītāmarṇanājñāna,
 vatāpathyātəhər vtunya. [11] [C.12]

      sakvehniṅ pada yan pathya,
 kālapa laghuṅ akṣara,
 pāda kapiṅrva kapiṅpat,
 pādānuṣṭup lvirniṅ laku. [12] [C.13]

     āpan ya tika linәvih,
 jñānāhayu lavan ulah,
 pūjā satata tan alum,
 śāpantika lagi-lagin. [13] [C.14]

      lvirnikanaṅ hayu lagi,
 yeki dәlә̄n tuladana,
 śobha vənaṅ saparana,
 divya kadi pva vitana. [14] [C.15]

      yapvan ulah lāgi tivas,
 hayva ginәṅ bvat hantukan,
 doṣanikāmrih kasulam ,
 māṇavakakrīḍita ya. [15] [C.16]

       ayva ṅvaṅ tan pamrih yatna,
 akveh lvirniṅ maṅde duhkha,
 yāvat kevat śabdanteṅ len,
 tāvat mr̥tyū vidyutmālā. [16] [C.17]

       apan ika saṅ vihikan,
 tan alupa riṅ pitutur,
 naga ta taman gigirәn,
 bhramaravilambita ya. [18] [C.18]

       saphalakəna huripniṅvaṅ,
 magavaya hayu sambega,
 ya taṅ usir anurāgeṅ rat,
 bhujagaśiśukr̥tāgurva. [21] [C.19]

      hayva vākparuṣa capala,
 yekaṅ abhyasa kaviratin,
 byakta moha puharanika,
 doparanyanaṅ ayamukha. [22] [C.20]

      ya tikana vastuniṅ avərə̄,
 ikaṅ avamāna puja jəvah,
 gərəmə təbəṅ manmu sukha,
 turidagatinya varəg upet. [23] [C.21]
 
      sakvehniṅ sukhaduhkha tan madoh,
 petən keriṅ avak lavan manah,
 nāhan hetuni saṅ mahāmuni,
 ambək śuddha pineti saṅ mahan. [24] [C.22]

      deyanikā saṅ sañjñana buddhi,
 saṅsara mahyun riṅ sukha vāhya,
 mamrih amūjā sādhaka riṅ hyaṅ,
 rukmavatī sādhyanya sadāśrī. [26] [C.23]

       āpan saṅ sukha tuməmuṅ prihnya,
 vvaṅ vīdagdha ya rasikā ṅūni,
 bhaktī hyaṅ kr̥tayaśa tan seṅ vvaṅ,
 gəṅniṅ puṇya pavana yānuntun. [27] [C.24]

       lvirniṅ dadi vvīt ikanā jatinya,
 maṅgəh gavenyan paripūrṇa janma,
 hetunya mamrih magave parārtha,
 rapvan təmuṅ vīrya jayendrabajra. [28] [C.25]

       ikaṅ kavīryan kalavan sukhāgə̄ṅ,
 kapaṇḍitan dibya ləvih rikiṅ rat,
 asiṅ sakojarnira tan kapāpa,
 upendrabajropama taṅ sulābha. [29] [C.26]

      svajātiniṅ rat maharəp  kavīryan,
 paḍāṅajap bhyūdaya len sukhāgəṅ,
 manah jugāhyun tama tan paratra,
 upasthitādoh ri sudharma saṅ hyaṅ. [30] [C.27]

       jātinikaṅ vvaṅ agəṅ mada moha,
 kevala buddhi taman vruh i sornya,
 tan sakayāsiga caṅkak-acaṅkak,
 dodhaka duhkha magəṅ tinəmunya. [31] [C.28]

      nā lvirniṅ vvaṅ hīnayonī haneṅ rat,
 bheda mvaṅ saṅ puṇya mvaṅ devayoni,
 vīryā māsan rūpavān lūd paneṣṭin,
 siṅ solahnyan sālisir tan pavarṇa. [32] [C.29]

       dūra pvekaṅ mada moha ṅ apə̄pa,
 maṅkin humvat kasujanmannirāvan,
 kendran ta kweh kalivat yan kabhukti,
 svecchā riṅ rāt sthira tovin vimāla. [33] [C.30]

       yogya ṅvaṅ mabhyasa sukha viratin,
 atyantevəh ri vənaṅa kuśala,
 śabdantārum kusuma paḍanika,
 devāṅrəṅva bhramaravilasita. [34] [C.31]
 
      mas maṇik juga viśeṣa rikiṅ rat,
 ndan ləvih təmən ikaṅ kasuśīlan,
 buddhi paṇḍita lavan hupaśānta,
 svāgateṅ para taṅan matalaṅkup. [35] [C.32]

       saṅ narendra sira mībək iṅ jagat,
 tar vənaṅ haṅupakāra saṅ viku,
 byaktaniṅ kaviratin maharddhika,
 yāmr̥tāsuṅa vənaṅ rathoddhatā. [36] [C.33]

       kiraṇa pinakasuluh iṅ loka,
 vulan amuhara śukhaniṅ citta,
 sakala kiraṇa hati saṅ prajña,
 vuvusira ya madhugulāmr̥tta. [37] [C.34]

       yeka mārganiṅ anəmvakən hayu,
 saṅ vənaṅ makadulur hajəṅnira,
 nīti nāga ta sirān tameṅ gita,
 srūni cihnani manah kabhikṣukan. [38] [C.35]

       paṅan inum si turū sukhaniṅ dadi,
 viṣaya rāga tumut ya lavan tuha,
 si tuha yeka tinūt tikanaṅ pati,
 drutavilambita janma punah-punah. [39] [C.36]

      nahan tinon saṅ viku niścayeṅ pati,
 dumeh sirāmrih maṅusī guhā gunuṅ,
 avak pinucchāpan avas hilaṅnika,
 kadi pva vaṅśastha sirāmuḍhāṅhina hina.[C.37]

       manaḍah ta gaṅan hatatāmirasa,
 virasa ndan aveh sukhacitta rasa,
 rasaniṅ mahurip ya katon rinasan,
 rasamātra ya toṭaka  tulya kilat.[C.38]

      paṅgaga paṅpuṅ,
 paṅgaga petən,
 paṇḍula tulya,
 riṅ rasanetra. [42] [C.39]

     tuhu mata ya sukhenak bhoganiṅ rat,
 ri tutuk ika tan aṅgəh tuṣṭa riṅ heṅ,
 viṣaya si tama humvat rāga rāga vr̥ddhi,
 riṅ avasana katr̥ṣṇan śrīpuṭāśā. [43] [C.40]

       ləhəṅ atikā saṅ parahita buddhi,
 mayaśa sinambyan maṅuluy i dharma,
 mati mahurip kastavanira laṅgəṅ,
 sira ta pinūjeṅ kusumavicitra. [45] [C.41]

       pəjah pveka saṅ vus lanā puṇya riṅ rat,
 umantuk sireṅ svargaloka hyaṅ indra,
 yayan bhāvacakra ndan olih salambvan,
 ləhəṅ saṅka ri crol bhujaṅgaprayatna. [48] [C.42]

      aparan kunaṅ phalanikaṅ kuhaka,
 inalәm tahāsukha madoh mata ya,
 śata janma-janma saparanya cәmәr,
 bhramitākṣaranya saparanya tivas. [49] [C.43]

      hetunyan prihәn taṅ ulah sādhubuddhi,
 āpan vyartha tāpa suśīla vruheriṅ,
 siṅ ṅvaṅ sādhv atambәha riṅ rāmareṇa,
 maṅkā strī ya satya ya taṅ vaiśvadevī. [50] [C.44]

      dvaniṅ vvaṅ ahurip śaraṇagata,
 mareṅ agati sarva kasih arәp,
 yapvan vәnaṅa sāma tapasana,
 lәhәṅ matәmahan turagagati. [85],[C.45]

     syapa sira tan paṅastava suśīla,
 matuha rare paḍa vruh ika tan sor,
 kunaṅ ivәh iṅ vәnaṅ praṇata bhakti,
 kadi navamālinī  jugani sojar. [51] [C.46]

      mataṅ ika saṅ vruh gumagap ikaṅ me-,
 -vәh anumaneṅ rat ṅuni-ṅuniṅāpuṅ-,
 -guṅ apan ikaṅ vruh mavara-varah doh,
 bhaya tan asiṅ vvaṅ kusumapadānta. [52] [C.47]

       lvirniṅ vvaṅ varas agәlәm lanā vinasvas,
 vruh mojar riṅ alara tan tahekaṅ evәh ,
 vvaṅ prajñā sugih aṅajap jugul daridra,
 mevәh ṅvaṅ maṅanumata praharṣiṇī len. [53] [C.48]

      ya hetu saṅ vruha kulamitra gәṅ taha,
 uṣādha tapva hinanakәn pasaṅgrahan,
 ivәhnikiṅ giṇa mahurip sadāsukha,
 nahan katon surucira snāha sādhana. [54],[C.49]

      tan mevәh lvirniṅ yaśa de saṅ karuṇeṅ rat,
 vvat vve sәṇḍaṅ śāla vihārāśrama bodhi,
 pәh mantra mvaṅ taṅ guligā kāyaśa donya,
 kasyāsihniṅ mattamayūrā  ta kiniṅkin. [55] [C.50]

      sugyekā saṅ vruh halәpakәna kinatvāṅan,
 āpan śuddhāmbәknira kadi variṅin māvan,
 mībək kaṅ rat kapva ta sihira tәkeṅ sattva,
 puñcakniṅ crol ṅvaṅ gumavaya sira sambaddha. [56] [C.51]

      tasik upamani saṅ dhaneṣṭi tamar pahī,
 papupulaniṅ әmas lanā tәka tan pinet,
 sujana gunuṅa puṇḍakanya mamәtvakәn,
 kaluṣa tәvas aṅol kədә̄ maparājita. [47] [C.52]

      narapati kadi bahni dumilah apanas,
 asiṅ umulat arәs mavәdi giri-girin,
 alas alaya gәsәṅ kalana paravaśa,
 kadi ta pinusus iṅ praharaṇakalikā. [58] [C.53]

      tulya prasāda sira saṅ muniman pinūja,
 tan sah tamolaha samādhi śivātmaliṅga,
 siṅ vvaṅ mulat praṇata bhakti manojavātvaṅ,
 āpan basantatilakāmbәk ayunya tinvan. [61] [C.54]

      syapa tan atakuta mulati munivara,
 tәkap i samahita ya kadi gunuṅ apuy,
 brata japa ginәlarira mamәnuhi rat,
 kalana kәḍik ika maṇiguṇanikara. [59] [C.55]

        sahana-hananikeṅ rat rakva tan vyarthabhakti,
 ri yativara nihan tādeṅkva namyātalaṅkup,
 sakaharәpira siddhābhakti riṅ hyaṅ paḍātvaṅ,
 malakaluṣanireṅ jro mālinī nāma kumlāb. [60] [C.56]

       sakveh tāmrih mataki-taki kasantoṣan lvāmbәk,
 ayva prajñan kativas ika tan aṅgan korurva,
 puṅguṅ gə̄ṅən tivas ati kalәlәb maṅkin kleśa,
 yogyāṅambәk mr̥dukaralalitā gә̄gә̄ntāmrih. [62] [C.57]

      vvaṅ nīca mitra sujana sakarәṅ buddhinyātut,
 tan maṅga yan paḍa sujana paḍa crol satyātūt,
 sojarny atūt silihiraṅ aṅasihan yāpāṅguṣṭha,
 kumbaṅ lavan kuvalayakusuma lvirnyan meriṅ. [63] [C.58]

       munivara sira satyeṅ sādhyāṅarcana satata,
 tan alupa satatāmrih-mrih śuddhabrata ginәgə̄,
 mavaraṇa sukhaniṅ rat sih saṅ hyaṅ tulusa masih,
 brata tapas i samādhī nityā sevana giriśa. [44] [C.59]

      ya ta satataṅ hayu tinaki-taki,
 hilaṅanikaṅ daśamala madana,
 ya juga sudhīramatta ya linagan,
 kadi kusumāyudha maṅani hati. [64] [C.60]

      nda nahan vighәnaniṅ agave tapabrata lanā marupuhi ri hati,
 ya kadә̄hanәnira taṅ adә̄h lanā ri vәṅi yātika kinatuturan,
 niyatā manahira magavay hala n tulakaniṅ japa samadhi lanā,
 apan ākara hima masa kīta saṅ munivarā bhujagavilasita. [66] [C.61]

      saṅ magave halā hayu lavan bratāmriha tapa,
 māti paranya nora hamәṅan hikaṅ dadi kabeh,
 ndā kalәhәṅnirān saṅ agave yaśā parahita,
 rat maṅalәm vvaṅ ambava hikaṅ jagatpramudita. [65] [C.62]

      maṅkana rakva cihnanira saṅ anәmu kavikun,
 byaktaniran huvus nipuṇa tuhu-tuhu virati,
 rāga si moha māri ya tinuhagana vinatun,
 mūr vinurug kadi pva gajavr̥ṣabhavilasita. [67] [C.63]

      solahniṅ saṅ vvaṅ hala hayu katon denikaṅ saṅ vidagdha,
 sāmbәkniṅ saṅ vvaṅ juga katәpәtan denikā saṅ praveśa,
 sojarniṅ saṅ vvaṅ juga karuhunan denikā saṅ huvus vruh,
 ṅkānan hyaṅ sākṣat hatinira hibәk citralekhe sisinya. [46] [C.64]

      yāvat pva vvaṅ vruh umajarakәn denikā bhāvabhaṅga,
 ambәk mohāṅayam-ayam inak buddhi santoṣa yan adoh,
 vruh tapvā yan vruh umujarakәn sojar iṅ pustakāji,
 mandākrāntā jvalana siṅ adūmona kāpan> mapuṅguṅ. [68] [C.65]

       yeka lanā vvaṅ ambava hikāgəlәm anaya-naya,
 śāstra gəlar bratāji vinijā-vijah apa jamujit,
 yapva ginә̄ṅ rasāniṅ aji tattva ya pamurukutut,
 lvir kadi vaṅśapatrapatitāvәdi karuhunana. [40] [C.66]

       viphala tәkap ta mamrihana kūla sәḍәṅ ta rare,
 yan asaya tan katoliha vuvusnira saṅ matuha,
 lәviha tikā ya kesyana kabeh tikanaṅ sapakon,
 avitana riṅ pisan pva satahun nda lәhә̄ṅa tika. [69] [C.67]

       salak laṅsәb poh naṅka rasa linәvih ṅkāsiṅ amanis,
 kaśaivan kopadyan r̥ṣi muti-mutil goḍa kuhira,
 asiṅ śāntā kāruṇya sira linәvih paṇḍita tәmәn,
 mataṅnyekā saṅ vruh makәkәsa yavat riṅ śikhariṇī. [70] [C.68]

      kadali tinәtәl muṅgv iṅ dyun pat kulәmnya tasak ta ya,
 surasa pinaṅan maṅkā saṅ vruh kumәl matapeṅ vukir,
 mәjaha ya si mohāmbәk krodha tasak mabalik brәsih,
 manahira śubha svecchā menak manohariṇīpluta. [71] [C.69]

      tan adva katikā vuvusniṅ umakuṅ kalokeśvaran,
 vuvuskəna salah halā hayu hulah ya kāṅkәn gunuṅ,
 nahan susupananta hayva huniṅan ri liṅniṅ śarat,
 mulat humәnәṅ amriha brata kumәl sapr̥thvītala. [72] [C.70]

      āpan yeka kleśani si kadadinyan pramādeṅ huripnya,
 gә̄ṅ krodhāgә̄ṅ moha maṅapa karih tan vәnaṅ dyah mgəṅ hyun,
 vus vruh pva ṅvaṅ hayva ta palә-palәh prih babad riṅ praya pәs,
 vai tāhīly ambәk kusumitalatā bhāṣitārūm karuṇya. [73] [C.71]

     yan sampun parituṣṭa nirmala sukhāṅambәk tәḍuh tañ cala,
 byaktekaṅ padamokṣa nitya mabәnәr māluy kapaṅguh mәṅә̄,
 kleśākimpәl asimpən aṅdulurakәn milvāvarah riṅ havan,
 norānampәta tan kavādha tәkapiṅ śārdūlavikrīḍita. [75] [C.72]

       dūra pvaṅ vvaṅ vәnaṅ maṅkana tumulada saṅ bhāgyākr̥tavara,
 āpan makral matiṅgar kadi vatu lumutәn byaktan kasalәyә̄,
 nyātaṅ vāhya trikāyān kavәnaṅa sakarәṅ gambhīra dahatәn,
 śabdolah vehi somyālәmәs asәmu guyu lvirniṅ suvadana. [77] [C.73]

       sakvehnikiṅ dadi kabeh ta nora katunan halā lavan ayu,
 ndan saṅ pinaṇḍita ṅaranya tan kaluputan vruh aṅhrәt anahā,
 enak ta durbalanikaṅ hulah mahala yan vimarga ginave,
 māsih sireṅ agati sarvajanma ṅuniveh mr̥gaṅśarajanī. [78] [C.74]

     tambā roṇḍon latā mvaṅ kakayu-kayu vaneh riṅ gunuṅ vitnikādoh,
 siṅ vvit pinrih pinet saṅ vruh i pakәnanikā paṅhilaṅ roga donya,
 maṅkā saṅ vruh vәnaṅ paṇḍita śaraṇanikiṅ sarvajanmāsih iṅ rat,
 tyāgeṅ yogī sahiṣṇū mara manusu-nusup riṅ gunuṅ mandarādri. [79] [C.75]

   yapvan māpәs manahtācala-cala kavәnaṅ nora bhaṅgāṅgakāra,
 kābhyāsan taṅ hasih meh ika ḍiḍik avәkas hvat pisan niśrayāśā,
 svecchānteṅ rat sakahyun tәka niyatanikā ndan mataṅgvan kadhīran,
 tan rakva n tan dәlāhāṅ parama kalәpasən sragdharā riṅ vatәk hyaṅ. [76] [C.76]

       byakta lәkas huvus gavayakәn tikaṅ parahiteṅ parampara rәgәp,
 aśrama kṣetra tulyaniṅ avak sәkar kumuliliṅ vuvusta rahayu,
 vvai humidәṅ pisaṅ tәbu vәnaṅ taṅanta matalaṅkupāṅalap asor,
 tīrtha pavitra tulyani manahta nirmala kadi pva madraka hәniṅ. [80] [C.77]

      saparananiṅ vәnaṅ tuhagana bratā tapa susatya riṅ kaviratin,
 lәhәṅa tikā sakeṅ guragaḍāṅaku vruh iṅ acintya riṅ kalәpasan,
 saṅ apa kunaṅ vruhiṅ paranikaṅ pәjah siran atīta varṇa  maṅaku,
 duvәg ulihanta riṅ sakalaloka mamrih agave bratāśvalalita. [81] [C.78]
 
      ayvātah sakte bhoga bvat palәpalәh alupa ri pavәkasaṅ atuha,
 nidrā pāruṣya ṅvaṅ darpanyaṅ anamaya kuraṅana sinәkuṅ iṅ ayu,
 lobhantomvab tr̥ṣṇā tambәh yat aṅusira sukha piduvәgana taṅ avak,
 rāgāntāgәṅ mattākrīḍā ṅvaṅ aṅuluy anakәbini ya ta kita lәlәb. [82] [C.79]

      yeka ta saṅ vruh mәṅgәp apuṅguṅ ri takutira tatan tatan alana tinahākveh,
 āpan ikaṅ melik pinakabvat parita saṅ agәlis iṅ amuhara vāda,
 sojarika bwat yen anumodānana pihalәp alәmәh iṅ  ujar apañjaṅ,
 jñānanirālot citra paḍa trus hasiṅ ulah-ulah inabhimata ya kendran. [83] [C.80]

      sarpa biṣa ndātan kamakārālәkәr asiṅ anuduki ri ya ta kaviṣan maṅkәp,
 maṅkana saṅ vruh mamrih umiṅkus misan avakira ya mavәdi kasaha vvaṅ doh-doh,
 siṅ vvaṅ asampe kolihan atvaṅ tәkap i guṇanira yaśanira samarā riṅ rat,
 pādaviśāla lvirnikanā saṅ vruh inalәpakәna sira ta tumaha hevәhnya. [86] [C.81]

        kālih ikaṅ vvaṅ mol bvat anuṅtuṅ guragaḍa mahas ikaṅ tan inupaya,
 maṅka kinuṇḍāgәṅ ikaṅ ambәk pinuji paraji biṣāma maca tulaṅ,
 tattva sahәn tūtan tәka sacchāya paṅayam-ayamanāta ya mavәrə̄,
 krauñcapadāṅrat denya paḍāhyun levih alәpakәna mavtu ta ya lәñok. [87] [C.82]

       tan maṅkāmbәkira saṅ aṅisi kavikun anәmu rasanika kaviratin rakva,
 saṅ yogīśvara sira saṅ anusup aṅilagi viṣaya sira tuhu licin tyāga,
 vaṅke tulyanira vuta tuli bisu havak alupa ri hala hayunikaṅ loka,
 śuddhāmbәknira varaṇa humidәṅ alilaṅ amava suluhira nami vāhiṅ rat. [88] [C.83]

     nāhan lvirnyāmbәk saṅ yogī saṅ anәmu sukha ya ta viśeṣāni mās maṇikiṅ viku,
 laṅgәṅ tuṅgәṅ tan polah pva samahitanira kadi ta tasik tәḍuh malәbā hirәṅ,
 vastunyāvak saṅ hyaṅ śūnyātmaka rika sira ya sakala yāya bhaṭāra jagatguru,
 svecchā dadyāmoreṅ bāyv ānapaka ri gagana mahavana n bhujaṅgavijr̥mbhita. [89] [C.84]

       lvirniṅ devīvilāsinī kita ya tāparәk mapak atah. [89] [C.85]

     maṅkana rakva buddhinira saṅ bhujagavilasita. [66] [C.86]

     śakti bhaṭāra manasija makaśaraṇa kusumavilasita. [C.87]

     bhujagaśiśukr̥ta juga,
 paḍanira kagiri-giri. [21] [C.88]

     jātini karuṇālalita mulat ikān vulatiṅ atanu. [93] [C.89]

     jayakusuma ṅaraniṅ laku ya tiṅkahən para vīrakavi. [101] [C.90]

     hana ta lakuniṅ chanda yeka rәṅə̄n kusumasari ṅaranya yeka vulati. [C.91]

     manah alәbā pinakavāhana saṅ munivara satata sira nāgakusuma. [C.92]

     pracalita sumavur surakusuma lavan jәnu mavaṅi vadara ya gumuluṅ. [C.93]

     kadi siṅha rūpanya ya kagiri-giri. [95] [C.94]

      kadi hudanikanaṅ kusumasādhana ruru sinirir iṅ aṅin adrәs mapa muja r̥ṣigaṇa ri bhaṭāra paśupati nahan lagu lalu ṅaranekihәn. [102][C.95]

     sampun ikaṅ rasa chanda lalunya tәlas ginәlar hana riṅ guru lāghu vәtunya sasat ya ta  ḍaṇḍa ṅaranya tiṅhali. [103] [C.96]

   
chapter D: 
    kṣamakәna matike vuvusniṅ hulun ndah kamuṅ hyaṅ ya sakveh ta sūkṣmāganal muṅgu riṅ dāśadeśantare sor riṅ ūrdhah lavan madya deśātmakāniṅ jagat lyab sakālanta devāṣṭamūrti pratiṣṭhanta sākṣāt rәṅə̄ ta kṣamāniṅhulun svastha dīrghāyuṣāmaṅguh enak sadāyovanā,
 ṅuniṅuni ta mahāmunī saṅ vәnaṅ niśrayāśān ucap saṅ kavī paṇḍita mvaṅ ta saṅ vagmi riṅ tattvavīt iṅ vatәk vāla vidyā lavan saṅ mahāsajjanārәmba riṅ dharmakāryenakāmbәk yaśāsih lavan dānapuṇya praṇamyaṅku tonәn rәṅə̄ ta stutiṅkun vruhante katuṣṭiṅku bhaktyādalәm,
 tәka ri pusu-pusuhku sumsum hutәk tvas dagiṅ rahku sakvehny avakniṅhulun bhakti riṅ vāhya-vāhyaṅ kulәm sāri-sāri praṇātā satāta pradiptojvalāmbәkku tan pāntarāṅūsapiṅ jə̄ṅ mañiptālanātvaṅ magәṅ prastavanyan vәnaṅ marṇanā jñāna saṅ paṇḍitāmusvakәn kottaman saṅ tapaḥsiddha yogīśvarātūt tutur hetuka,
 vuṅu-vuṅu śatapattra tuñjuṅ hijo dhūpa dīpārcanā śaṅkha ghaṇṭā satātāsәkar rәb rinok riṅ jәnu vrәtti sāteja nāhan ta simpәnnikiṅ kavya kābhyāsa saṅ hyaṅ kachandan ya vartāsәkar tan kәneṅ lum pamūjāṅku muṅgv iṅ rikaṅ daṇḍakā chanda nāhan ta vr̥ṣṭi prayatna stutīniṅhulun riṅ vatәk devatā. [104] [D.1]

      atha sampun ikaṅ guru lāghu lavan gaṇa mātra yatinya padanya suchanda mavr̥tta matūt marikān pinarākr̥ta denika saṅ kavi dāśanamāṅanumāna ri saṅ maharәp vruha riṅ paribhāṣa yatiśvara kavya ṅaran kiraṇa pva ya donanikānaṅ atirvana yan paṅәne matikā pinarah tәkәnanta mareṅ kavi vīhikananya vaneh kunәṅ  utpәnaniṅhulun akṣamakәn ta tәmәn matikeṅ ayu lon sahananta mahājana siṅ sira mahyuna tāsisinahv aṅusir tikanaṅ rasa  gīta kakavyarasaṅ rahat iṅ para pet rupitiṅiṅ paribhāṣa maran saphalātiśayanta katon satirun sigәgәnta rәṅə̄n sapujin matikin prihәn iṅ magave yaśa devatayoni ṅaranya vәnaṅ kavinan vihikan tuhu buddhi mahan kadi daṇḍaka nāma malāhati yojvala lə̄ṅnya madәg.[D.2]

      pәṅ-pәṅ teku hurip tatāmriha tapāṅuratana kavikun palar biṣa,
 ayvāṅgə̄ṅ yaśa vīrya śāstra kavilәt ṅvaṅ ika kasamayan punarbhava,
 tonton duhkhanikiṅ dadi vvaṅ adulur prihati kasakitan mamet sukha,
 aṅriṅkәl viṣayanya pan pinakavāśanika vulatananta tan tirun.[D.3]

   posikniṅ prih anūtakәn brata samādhi karaṇani ḍatәṅnikaṅ sukha,
 tan saṅkeṅ kaluṣālәmәh palә-palәh karu-karu kuhakāptiniṅ turu,
 yadyan papraṅ avikva tovi madagaṅ tan upir-upir ikan tәkeṅ tәkan,
 pūjā mvaṅ vyavasāya taṅhi pinakāśrayanira ri katәmvaniṅ hayu.[D.4]

     syapa sira mahyun vihikana mojar,
 tamakәna taṅ chanda ginava denya,
 huvus apagәh denta tumamakәnya,
 niyata biṣantāṅucap-ucap enak.[D.5]

     
colophon:  iti varta samāpta.    
invocation:  om̐ siddhir astu bhar siddha.   
chapter 14: 
  bhāṣaprāṇāpagәtañ ca,
 pralambaṅ manur abhāvit,
 pasir vukir sāgarañ ca,
 padāviraman adyañ ca.[14.1]
 
 [14.1] kaliṅanya, yan paṅabhyaṣa kalaṅə̄n, ayva ta  kapalaṅ jñānanta, yan lambaṅ gīta kunaṅ, prih taṅ rasa menaka, yan pasir vukir kahyunta, vukir vulusan kunaṅ kahyunta lәṅkara, matapa śr̥ṅgara kamirasa, iriṅәn taṅ navānaṭya, pāda virāma. 
  
chapter 15: 
  śr̥ṅgāravīrabībhatsāḥ,
 rodrahāsyabhayānakaḥ,
 karuṇādbhutaḥ śāntaś ca,
 navanāṭyaraso hi me.[15.1]
 
 [15.1]  śr̥ṅgāra ṅaranya, mujarakәna karāsikan, ya dhana saka srak eṅin, konaṅ-unaṅ, śabda raras arum kāmīrasa. vīra ṅaranya, apraṁ, umujarakәn kavanin. bībhatsā ṅaranya, umujarakәn karamәh-ramәh apacәh. rodra ṅaranya, umujarakәna moha, mvaṅ katatakut. hāsya ṅaranya, umujarakәn kaguyu-guyu, paḍa karaṇa hāsya, papacәhan, duli, godog, pәñcul. bhayānaka ṅaranya, umujarakәn kavәdi-vәdi, karәs-rәs, bhaya, kabhaya. karuṇa ṅaranya, umujar amarṇa śāntacittasakaton sakarәṅə̄, mandadyakәn, kavәlas harәp asih. adbhuta ṅaranya, umujarakәn kagiri-giri, āścarya. śānta ṅaranya, upaśama, somya.  iti navanāṭya.  krūra ṅaranya, umujarakәna karoha-rohan.  
  
chapter 16: 
 [16.1] kunaṅ phalaniṅ kavi lambaṅ yan inabhyāsa, tan vyartha svarga padātmanta, kunaṅ yan gīta bhyāsanta, byakta mantuk mariṅ makaradhvaja, mareṅ vāgīśvara ta kunaṅ, kadaṅ mitra māsiḥ, prabhu rama r̥ṣi māsih phalanya, vənaṁ maṅiṇḍitakәn kadaṅ varga, ndā nahan ta phalanya. 
 [16.2] ndan meṅәta kita riṅ rasa pinəkәt, lvirniṅ pinali-pali tan dadi kasəlataniṅ kakavin, ndā lvirnya nihan: avarṇa, nyūna, maprabhaṅśa, pādavikāra, dūrasambaddha, viruddhabhāṣa, viruddhālāṅkara, viruddhaveṣa, kahalaṅan tava, apachanda, apragaṇḍa, yatibhraṣṭa, apākṣara, chedākṣara, asaṅgatapralāpa, śrutikaṣṭa, duṣpakr̥ti, ubhayabhraṣṭa.  
 [16.3]  avarṇa ṅaranya, kuraṅ akāra, ikāra, ukāra. nyūna ṅaranya, ujar aṅәmva rva, tan siddha taṅ ujarakәna kavakanya, i samaṅkana. maprabhaṅśa ṅaranya, atyәṅ atmahan abacәm. pādavikāra ṅaranya, ikaṅ ujar katәṅahan deniṅ pada. dūrasambaddha ṅaranya, maṅujarakәn adoh mvaṅ aparәk, pasir mvaṅ vukir. viruddhabhāṣa ṅaranya, tan enak caritanya. viruddhālāṅkara ṅaranya, uvahiṅ carita. viruddhaveṣa ṅaranya, tan yukti gantuṅәn, mvaṅ katәṅәn, saṇḍaṅәn kunaṅ. apragaṇḍa ṅaranya, tar parasa lakunya. yatibhraṣṭa ṅaranya, amahala hujar huvus dadi, ujar ahayu kapuput ahala. apākṣara ṅaranya, maṅgurvakәn laghu, ikaṅ guru linaghvakәn kunaṅ. chedākṣara ṅaranya, aṅivaṅakәna mahāpraṇa, amәnәrakәn avilәt, aṅivaṅakәn apantәs, amantәsakәn ahivaṅ kunaṅ. asaṅgatapralāpa ṅaranya, tan patut caritanya ri vuri lavan iṅ arәp, mabhedha mujarakәn iṅ arәp mvaṅ i vuri. śrutikaṣṭa ṅaranya, tan enak karәṅə̄, mvaṅ tuna rasa, kadyaṅganiṅ kalәṅkāra, okakara, ityevamādi. duṣpakr̥ti ṅaranya, ikaṅ ujar ahayu mavor agәlәh. apachanda ṅaranya, tar parasa chandanya. ubhayabhraṣṭa ṅaranya, ujar tuna tinulusakәn iṅ vuri, . kahalaṅan tava ṅaranya, ujar ahayu asәmu hala, tan siddha karasanya, ikaṅ cinarita kari, katәmahan cumarita antyani vākyanya. svara kamadhya ṅaranya, svara katәṅah deniṅ vyañjana, ndā lvirnya, a i u e o, hila-hila ikaṅ baraṅ kasthanan.  
 [16.4] ndā nahan ta lvirnika siṅgahana, mvaṅ vruha riṅ paribhāṣa, paribhāṣiki, ujar parakr̥ta, mvaṁ saṅaskr̥ta, ayva kavor den paḍa parakr̥ta, ayva maṅuripakәnākṣara sampun mati, ayva deya tan pasvara. 
 [16.5] nihan akṣara mahāprāṇa ṅaranya, akṣara pantәs, nihan ketu ṅaranya. 
  
chapter 17: 
    bhaṭāra śivabuddha tan hana vaneh,
 nimittaniṅ uripnikaṅ sabhuvana,
 hana pva kita bhakti matvaṅ i sira,
 sukhānta ṅuniveh huripta madava.[17.1]

  nahan phalanikaṅ manah śuci sadā,
 ya sādhana vәnaṅ haneṅ vvaṅ agati,
 si buddhi malәkuh pva yenulahakәn,
 saduhkhabhaya tan vaneh phalanika [17.2]

  ikaṅ vacana bhaṅga yeki salahi,
 sabhāgya kita yan tәkeṅ manah ulah,
 yadin rara ya tan pabaddha tuvi ya,
 yatī kaviku sādhu paṇḍita tәmәn.[17.3]

  samādhi gavayәn lavan bhrata tapa,
 samiddhanika bodhi māṅśa gugula,
 asәpnira yatīka sumrik umiṅiṅ,
 yapvan gvananiraṅ bhujaṅga sakarәṅ.[17.4]

  ikaṅ kala ya mogha tan vava rәṅə̄,
 linaṅghyananikā vuvusniṅ atuha,
 lavan gatinikaṅ gәṅ iṅ sumaguṇa,
 vuvusnya kadi siṅhanāda gumuruh.[17.5]

  vibhuh manahikan haneṅ kavibhavan,
 mabhoga taki mūḍha tan papatula,
 kabhāra dina vitni nūtani kadaṅ,
 prabhū tan aruhur mabharmi mahajo.[17.6]

  vibhīṣaṇa tirun ta bhāra virati,
 uvāṅiriṅ ulah śubhāsabha gati,
 ikaṅ kaka si kumbhakarṇa vipatha,
 tәkeṅ vәka nәkāni kumbha magәlәh.[17.7]

     boṅgan bhaṅga pva kojar lavan avava rәṅə̄ vruh halāmbәknya mūrkha,
 tan sādhyālobha menak manahika mulat iṅ duhkha hīnālpa bhoga,
 krodhāsәṅhit manon vvaṅ manәmu sukha kәdə̄ gәṅ harәp ghāṭakeṅ lan,
 tan siddhekā kabhaktin viphala hananikaṅ bhūta pūjeṅ bhavanya.[17.1]

  tan svasthaṅ dhūrta lubdhāra bharaṇa ta ri saṅ bhūpatī bhur bhuvah svah,
 duṣṭa bhraṣṭan dinagdheṅ hayudha niśita kadga prabhā bhīṣaṇādhra,
 nīrogādhah aviddhā dharaṇa parigha bәndun binaddheka bandha,
 durmedhā cedha bhāryā hala dadinika vībhatsa durgandha bhoga.[17.2]

     tan vyaṙthā ṅvaṅ atirtha bhakti ri bhaṭāra maphala sukha bhoga kakryanan,
 dharmābhāgya na chedya dhāna dhanavan subhaga sulabha bhoga tan tama,
 śvasthā nirbhaya tar pavighna mada moha mahәli kamaharddhikan vibhuh,
 svargasthāmәjahi pva divya mabhavat prabhu dadinika yan punarbhava.[17.1]

  vvay yan tarpaṇa dharmabuddhi dhanavān abhimatanika siddha sādhya ya,
 śīghrekaṅ dhana vīrya lābha dumadak drәman abhinava bhāṣa lāghava,
 bhāgyān ballava yan pasevaka sinādhu tinanah apaviddha bhāṣita,
 saṅrabdhāsih ikaṅ sabhūmi mari dhūrta maniru-niru bhāva buddhimān.[17.2]

  nyan vidyādhara siddha siddhi masamādhi saha vidhi vidhāna bhāvata,
 dhyāyī dhāraka biddhanāganika mona lina katәkap iṅ ravi prabha,
 bhaṅgī bhāvana buddhi sādhaka madhīka sәkarika kabhinna kādbhuta,
 abhraṅ bhūmi kabhūṣanan tәkap i kumbhanika ghaṭa maṇik maharṣa ya.[17.3]

  tan maṅkālaya ghora ghaṇṭa vimukheṅ dama sabhuvana ninda keriya,
 mūrchā bhr̥ṅga gamādha pāpa tuvi sabhya kadi ta kuṭilārdha tan bhiṣa,
 tan dharmeṣṭha viruddha bhīta kari vāndhavanika para nidra nirghr̥ṇa,
 sarvecchāmighne parārtha hana vādhaka vidita ya riṅ nirartaka.[17.4]

     sabhā sobhāgyādhāra rudhira dhirādhāra dharaṇī,
 sudhā śodhā sarvāvidhi vadira vandhyā vadhi vadha,
 drәman dharmā dharmī laka likhita lek iṅ kala dalu,
 śaśiṅ bhogī bhaṅgī bhaga nada mavasthā nidhi madhu.[17.1]

  dhanuh boṅgan dhūlī vr̥ṣabha subhagā bhr̥ṅga mamana,
 bhuvah bhāsvat satyā dhanada saphala khyāti gabhavan,
 mr̥buk bhāryān bhūhloka vigadham atithyāgamana bhūh,
  subhikṣā bhaikṣā siddhi sisi bhagavanti drәma guṇa.[17.2]

   sagandha bhrānta dwal garuḍa sulabha hvan phala phali,
 viruddha ruddhāhyun ghr̥ta dadi kaviśvāsa carava,
 śaśanya bvat hajyan surabhi mavu siddhanta viśata,
  bhaṭārī dūrgā bhairavi sapr̥thivī bhaghna bhipati.[17.3]

  kaboddhan kopadyan magadha manū bhikṣā kabaranaṅ,
  kalobhan baddhā kerida balaka tar vīrati mukha,
  ginandheṅ gaṇḍola bhramita gita tāpipit avadhū,
 caturthī sandhyā candrika yadiyat tan yogya bharata.[17.4]

  kadhairyan gambhīra bhrukuṭi ghaṭita dhvaṅśa śarabha,
 kasiddhyan bhasmī susthira pabharatan dhūmra jaladhi,
  śivāmbhaṅ aryadhyāyi jalanidhi yodhākara bhaṣa,
 kadurmodan durbhāṣita sinapatan durbhaga midha.[17.5]

   
invocation:  om̐kara tumitah samaṅkana.      sakās atīsādhu vidhijña bhāra,
 vibhūti bhūti pr̥thu dhūma megha,
 uṣādha ghoṣa bhr̥gu nābhi middha,
  si buddhi vr̥ddhi bhramara bhramanta.[17.1]

  prabhāta bhīta prabhu dhīra rāghu,
  sadhīra dhairyādhika dhātu bhaṇḍa,
 śikhin jaṭā śāpabhr̥gu praboṇḍi,
 dhanin dhulī praṅ makahīna dharma.[17.2]

  sinādhya sandhyā dhana siddha mūrchā,
 adhah riṅ ūrddhā mavadhū malaṅghya,
 pragalbha śīghrābhimata prabuddhi,
 svabhāva vandhu ghraṇa ghәṇṭa-ghәṇṭi.[17.3]

   udhāni vidhyā nidhi tīrtha siddhi,
 padastha sandhyā siti saṅka nātha,
 kuraṇṭa saṅkhyā tata lubdha bhima,
 kabhinna-bhinnādipatī vidhagdha.[17.4]

  prabheda jātyandha suyodhanārtha,
 cinidra gandharva dhaneṣṭa bhasma,
 sakumbha-kumbhāṅga vibhāga dhenu,
 gr̥hastha sābhrā bharata pragandha.[17.5]

  narādhipa bhrānti supathya vāsa,
 sudharmā ghārī laghu bhinna tuccha,
 paḍobhaya vyādhi si dambha madhya,
 parobayan vyāghra vinidhya-vidhyan.[17.6]

  sakaṇḍa vandhyā tinunāndha ghoṣa,
 prabhaṅśa vidyādhipa chanda mithya,
 kasumbha saṅkyā laṭi sābhisandhi,
 aśodha sasthaṇḍila vr̥ddha śuddha.[17.7]

  yathā-yathā śobhita bhiṇḍa rodra,
 binandha-bandhan vinibhājya sindhu,
 ghinoṣitan ghoṣa gināna nindya,
 sabhāra dīrghāyuṣa labdha lahrū.[17.8]

  pakolihan bhaṇḍira bhindivāla,
 bhujaṅga maṅhera rika maraṅgi,
 salah mukhā dikṣu prabhā subhadra,
  virodha bhaṅgāṅabhiṣeka bhadra.[17.9]

  kacidra sānnidhya padābhirāma,
 payodhara grantha mahodadhi lvā,
 mukhodgatā sārathi bhīṣma vodha,
 pabhūta mālyan mr̥gha lābha mabhrā.[17.10]

  jagaddhitādhyātmika phela saṅgha,
  bhinoga-bhoga sphaṭikā pramāṇa,
 sudharmikā kābhyudayan viśāta,
 amandi pastha prathamā maṅicchā.[17.11]

  sumādhu pr̥thvītala dhūmaketu,
 bhināvanā kroddha ya siddhi-siddhi,
 abheda-bheda prabhāvanya siddha,
 bhaṭāra śambhvāmati tan kavighnan.[17.12]

     
colophon:  iti paruṅguniṅ akṣara mahāpraṇa ika.     