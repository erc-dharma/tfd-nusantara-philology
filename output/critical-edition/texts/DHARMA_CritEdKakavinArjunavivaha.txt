The .  by Mpu KaṇvaWitnesses:
msedP: PoerbatjarakaArjuna-Wiwāha, tekst en vertalingBijdragen tot de Taal-, Land- en Volkenkunde192682181–305
msedK: I. Kuntara WiryamartanaArjunawiwāha: transformasi teks Jawa Kuna lewat tanggapan dan penciptaan di lingkungan sastra Jawa979-8139-07-0Microfiche 90/50101 (P)YogyakartaDuta Wacana University Press1990
msedR: Arjunawiwāha: the marriage of Arjuna of Mpu KanwaArjunawiwāha978-90-6718-321-5StuartRobsonLeidenKITLV Press2008
msBerg: Bijdragen tot de Taal-, Land- en Volkenkunde902-3173-2381933
msOJED: Old Javanese-English dictionaryP.J.Zoetmulder's-GravenhageMartinus Nijhoff1982

Current Version: draft, 2024-12-29Z
Still in progress – do not quote without permission.

   canto 1: 
   ambək saṅ paramārthapaṇḍita huvus limpad sakeṅ  śūnyatā   
 tan saṅkeṅ viṣaya  prayojananira   lvir  saṅgraheṅ   lokika
     siddhāniṅ   yaśavīrya donira sukhāniṅ rāt  kininkinnira     
 santoṣāhələtan kəlir  sira   sakeṅ saṅ hyaṅ jagatkāraṇa[1.1]
 
    uṣṇīṣaṅkv   i  ləbūni   pādukanirā  saṅ maṅkana   lvirnira
 maṅgəh maṅgalaniṅ mikət kavijayan saṅ pārtha riṅ kahyaṅan
   sambandhanya      bhaṭāra śakra katəkan durnīti lāvan bhaya
 vvantən daitya madəg nivātakavacākhyātiṅ jagat digjaya[1.2]
 
  jə̄ṅniṅ meru kidul kuṭanya maharəp  sumyūhaṅ   indrālaya
 mvaṅ molih varavīrya tan pəjaha  deniṅ   devayakṣāsura
 ṅhiṅ yan mānuṣa śakti yatna juga ko nā liṅ bhaṭāreriya
 yekā nitya hinə̄m vatək r̥ṣi kabeh riṅ svarga hārohara[1.3]
 
  saṅ hyaṅ śakra sumimpəniṅ naya kumon  pə̄hniṅ   rasālapkəna
 an vvaṅ śakti sahāyaniṅ məjahanekaṅ śatru petən təkā
 saṅ pārtha pva hañar karəṅvan atapāsādhyājayā riṅ raṇa
 yan polih vara hundaṅən ləvu matevəhniṅ kr̥tānugraha[1.4]
 
  vyarthekāṅ japamantra yan kasalimur deniṅ  rajah   mvaṅ tamah
 ṅhiṅ yan laṅgəṅ ikāṅ śivasmr̥ti ḍatəṅ śraddhā bhaṭāreśvara
 ambək nirviṣayālilaṅ huvahuvā lvirnyān sukhādhyātmika
   siṅhit  mātra   juga prabhedanika lāvan prih kayogīśvaran[1.5]
 
  yāṅde saṅśaya ri hyaṅ indra tumahā saṅ pārtha tan dhārakā
 hetunyān pagave ta bañcana panone citta saṅ phalguna
 yan hīnā mara tan harəp=harəp ametmetāśrayā len sira
  yapvan tan kavənaṅ binañcana marān maṅgəh paliṅgihnira[1.6]
 
  lakṣmīniṅ suraloka sāmpun ayaśāṅrəñcəm tapa mvaṅ brata
 akveh saṅ pinilih pituṅ siki tikāṅ antukniṅ okir mulat
 rvekāṅ ādi tilottamā paməkas iṅ kocap lavan suprabhā
 tapvan marma tuhun ləhəṅ ləhəṅa saṅke rūpa saṅ hyaṅ ratih[1.7]
 
  tambenyān liniṅir kətekin inamər deniṅ vatək devata
 sampūrṇa pva ya mapradakṣiṇa ta yāmūjāmidər pintiga
 hyaṅ brahmā dumadak caturmukha bhaṭārendrāmahākveh mata
 eraṅ miṅgəka kocivāmbəkira yan kālanyan uṅgv iṅ vuri[1.8]
 
  yekā rakva kinon hyaṅ indra səḍəṅ amvit kapva tāmurṣita
 aum putrī silihəṅkva rūmta sakarəṅ vāsvās manahny arjuna
 strīnyekāṅ inucap manohara subhadrā mvaṅ si ratnolupuy
 tan sora pva təkapnikā daśaguṇan rūpanya dentānaku[1.9]
 
  yan tan poliha rūm səkarniṅ asanānuṅsuṅ rarabniṅ rərəb
 tan paṅdeha raras liriṅni luruniṅ lek lvir vulatniṅ laṅit
 mvaṅ yan kelikanaṅ gaḍuṅ vahu mure mambə̄ gəluṅ kesisan
 tāntuk tebu huvus hayunta kabalik hyaṅ kāma yan maṅkana[1.10]
 
  liṅ hyaṅ śakra nahan sinambahakən iṅ vidyādharī mūr təhər
 və̄rnyālon kadi  mandamāruta   yayan meṅgal ḍatəṅ riṅ paran
 akveh tāpsaraceṭikā milu tuhun kapvāṅiriṅ doh kabeh
 ton tekāṅ vukir indrakīla maparə̄ maṅkin tumampā ta ya[1.11]
 
  eñjiṅ kālanikān ḍatəṅ vijavijah vāhv āḍarat riṅ hənū
 osik cāmara riṅ gəgər ḍaraḍaran lvirnyān panon apsarī
 masyaṅsyaṅ pakatonaniṅ kayu manis sinvamnya maṅgəh miguh
 kadyānaṅtaṅi bāṅnikaṅ susu lavan lambe marūmrūmana[1.12]
 
  tiṅkahniṅ vanavṛkṣa mogha tinəṅət rāmyanya deniṅ hima
 rəm tan vaspada sāparə̄ juga katon mūr ṅ vaṅ muvah yāhavūk
  sinvī ta pva səkarkuniṅnya dinələ̄ kumbaṅ humuṅ tan katon
 dvīniṅ mrāk rumarab kasampir i ragasniṅ candanāpāyunan[1.13]
 
  ābhāniṅ patapān gihā vatu putih liṅgan panuṅsuṅ guyu
 tūt himbaṅ magiraṅgiraṅ vinulatan rāmyanya de saṅ ḍatəṅ
 gə̄ṅniṅ prihnya kunəṅ nimittaniṅ unaṅ moghārarəm ṅ vaṅ mulat
  aṅde kūṅ makuvuṅkuvuṅ laṅitikātruhtruh kasənvan ravi[1.14]
 
  tuṅhāniṅ paraṅan maṅuṅkuli juraṅ pātālatulyādaləm
 er tambaṅ malabuh juraṅ kapaləyə̄ ṅkāne ləṅisniṅ paras
 rəsrəsnyan hana riṅ tavaṅ parəṅ avū makrak tikaṅ sundari
 kayvan vruh maṅuṅaṅ katon vəlasarəpnyāluṅ sumambyāṅave[1.15]
 
  canto 2: 
   ikaṅ vukir apakṣa pājaran abhasma limut adaluvaṅ kukap magə̄ṅ
 pətuṅnya tumakul mareṅ lvah añavuk bañu parəṅ atəkəs macāmana
 kayunya paḍa kāyikān pasaji sarvaphala tinəmuniṅ macaṅkrama
 ataṅkil adavā mure titir aṅañjali sulurika riṅ hañar ḍatəṅ[2.1]
 
  alas katəmu saṅgraheṅ tamuy an āmalaku javuh i taṅgaliṅ kapat
 liraṅnya linəṅis huvus makatirah ya ta dunuṅani tiṅhaliṅ mara
 athāsaji səkar suhun kayu sənə̄ humaturakən avaknya sumpiṅa
 vuṅū mvaṅ asanāṅruhunruhunakən səkar anahapi rāganiṅ mulat[2.2]
 
  ṅəlihniṅ amarāṅganān laku hañar vinuvuhan i katoniṅ āśrama
 atuṅgalan unaṅ rumūpaka saṅ arjuna vahu təka dūtaniṅ lara
 linud ri ləṅəṅiṅ vanāntara katon inuluran i pakəmbaṅ iṅ gaḍuṅ
 rapuh ta juga rakva  mūrchita    hatinya pinasukan i śaktiniṅ smara[2.3]
 
    śilāśayana   yan paṅantyana hanārjunataru maṅisapvakən riya
 təhər kinəmulan səvə̄ hana pənədnya ta kunaṅ avəḍakvəḍak lumut
 samīpa hana poh rurū vruh iṅ aṅel lvah asaji bañu tan madoh i sor
 ikāṅ amarakāminī paḍa kapeṅin umulati  vilāsa   maṅkana[2.4]
 
  araryan akədə̄kədə̄ karika jə̄ṅnya hana katikəlan halis vaneh
 dudū taṅ aṅuḍoḍa riṅ lvah aṅəlihṅəlih asəmu sumāmijət vətis
 hanārahup alon təkapnya mañavuk bañu dudu gavayākukur gəluṅ
 matanya dinələ̄nya riṅ bañu pilih  tumakitaki   təkapnyan aṅlare[2.5]
 
  aliṅgih agunəmgunəm paḍa yathāsukha hana ta masamparan taṅan
 mucap təkapaniṅ mare saṅ inamərnya ri hati mapa kālaniṅ təkā
 sirəmsirəm iṅ ara pāyuni vuvusnya mamənaṅana tambvaṅ iṅ vulan
 aṅanti ta ya lālanāṅucapucap kətəkətəga lavan təkāsiha[2.6]
 
  haneki kajənəknya kocapanikaṅ vvaṅ ahayu lavan iṅgitā mati
 asiṅ  mamanisiṅ   samānuṣa paḍāa tuladana ri denya molaha
 marapva tan asambhavān dulurananya mata ya ləkas iṅ kadevatan
 ikāṅ hayu riniñci varṇa lavan ambək apuhara dudū vinarṇana[2.7]
 
  hanāhayu rakət ṅaranya kuraṅ ambək amanis agəlon paveh lara
 tan endah aku ta pva denya mava rūmnya tivas ika ya tan pabhūṣaṇa
 kapantəs ika varṇa cāmpaka vulatnya dugaduga təke daləm hati
 umom yan aharəp huvus ya tan akūṅ alaraṅ alara tan harəp=harəp[2.8]
 
  ikaṅ vvaṅ atulis vulatvulat ahadyan arudita katon ḍatəṅ rəṅu
 anaṇḍaṅ anamun yayāhayu gəluṅnya makusuta yayā jugāraras
 agaṅgaṅ anipis ləvih susu kuraṅ təṅah apamulu  gora   ta pva ya
 titir maṅaraṅiṅ puḍak mara hayunya mətu saka ri tuṅtuṅiṅ tanah[2.9]
 
  canto 3: 
   rūpāguṇḍik avarṇa daṇḍa pamatan kadi cala təhər aṅhəmū guyu
 vruh tāṅdohi vulat vruhāṅhəlahəla vruh amahivagakən raras hati
 enak ta pva panūtnikaṅ hayu təkapnya vəkasan ahaṅan tiniṅhalan
 moghātə̄n humirashiras rəṅat ikaṅ laṭi ri vaja baśāṅdələ̄ mata[3.1]
 
  rūpādyah paṅavaknya mambət aṅəlihṅəlih umulat alon liriṅnikā
 hayvābhūṣaṇa tan padon kətəkətəg juga pahayun umuṅgu riṅ mata
  varṇa śyāma kuraṅkuraṅ guyu mahā ta gisigisi pinə̄m amatyani
 sə̄ṅniṅ lāṭi jugān valaṅvalaṅ arəs ṅ humulat avədi luṅhid iṅ vaja[3.2]
  
  varṇākryan kadi mās tatur vahu sinaṅliṅ agalak amanis tikuṅ mata
 ambəknyāku ləvih ya ta pva kalarāku tak alara panarkaniṅ mulat
 yekān rājasa yan hanāmaca tulis mañaritakən arəṅva ta pva ya
 ndan riṅ  rātri   jugān kinon təkap i kūṅnya majarumana tambvaṅ iṅ vulan[3.3]
 
  nāhan tanduk i goṣṭhiniṅ suravadhū pakaśaca ri təkapnya molaha
 liṅsir pvaṅ raviraśmi hetuniṅ adan hana təka paricārikāṅhyasi
  denyāṅendahakən manis paḍa dudū sahayusahayu tan pamiṅrvani
 lvir maṅgiṣṭa miṅiṅ guladrava haturnya kadi madhu huvus pinastika[3.4]
 
  maṅkat śīghra katon tikaṅ vivara  ramya   pinakapatapan saṅ arjuna
 arddhāhə̄t harəpanya tan təka tigaṅ ḍəpa dunuṅan ikaṅ surāṅganā
 vetan rakva  mukhanya   maṅharəpakəñ juraṅ aṅəḍap ikaṅ valikkaḍəp
 kady ākon masukāvarah ri hana saṅ kinirakira səḍəṅ pakolihən[3.5]
 
  lvir tan pavvaṅ ikaṅ gihāluru pamurṣitanira hana kuṇḍa niṣprabha
 tistis tan hana vuryaniṅ sapu magātra vahu mətu dukutnikaṅ natar
 sakvehniṅ vivudhāṅganā səḍəṅ avor unəṅ iriya lavan raras hati
 kāścaryān paṅuṅaṅ katon kadi liṅir kanaka kadi śaśāṅka pūrṇama[3.6]
 
  āpan sāmpun ikaṅ anāśrayasamādhi tinəmunira saṅ hane daləm
 lekan rakva sirān pasampunan  aṅarcana    kuməñar ikaṅ prabhāṅadəg
 rūpanyān paśilātəhər kumisapuṅ taṅan apatitis agranāsika
   līnaṅ   sūkṣmaśarīra māri karəṅə̄ praṇava huvus apiṇḍa niṣkala[3.7]
 
  ndān ambəknikaṅ apsarī kavənaṅāta sira ləkasananya bañcana
 hāmhām deni hayunya parcaya ri tan vənaṅanira kumə̄l tumona ya
 tan vruh yan kadi sornikaṅ sasavi deniṅ acala sukhaniṅ samāgama
 deniṅ jñānaviśeṣa yan pamatəluṅ paramasukha luput linakṣaṇa[3.8]
 
  vvantən sūkṣma ləkasnikaṅ saviji rakva mara marək aṅusvakən vuvus
 rakryan śrī  drupadātmajā   pəjah akūṅ makatəmahan  ikiṅ   mare kita
 mantuk riṅ suraloka tan təmu kitātunuturakəna gatinta sanmatan
 saṅkeṅ svarga ta saṅhulun mahal avak mami madulur anambahe kita[3.9]
 
  lāvan toh saṅapeku pamrihakənanta paran iku kināryaniṅ tapa
 vvaṅ sānakta huvus pəjah pinaribhūta kinalahan ikaṅ suyodhana
 nāhan vastunikaṅ vuvus dinulurunya rəṅih inuparəṅga riṅ taṅis
 luhnyāganti mareṅ vəhaṅ maraharah vuṅavuṅani susunya yan tibā[3.10]
 
  len tekāṅ mavəḍakvəḍak haṅət areh vinajuvaju magātra riṅ vijaṅ
 mvaṅ siñjaṅnya mirir katon viruvirunya maṅadəg anusarnusar susu
 līlānumpiṅakən sadak gaḍiṅ adoh tikatikani təkapnikaṅ gəluṅ
 tiṅhalnyān guyu tan pujin kirab ikaṅ vaja kadi həlar iṅ madhubrata[3.11]
 
  anvam pahyas ikaṅ vaneh turuṅ anūpura kuməñar ikāṅ murit mirah
 kambaṅnyān panəlat rikaṅ kasay aniṅgahi halis  ahəmuk   təkeṅ kapə̄
 ləṅgaṅ mātra kurugnya riṅ jaja magātra kadi pəṭə təkapnikaṅ susu
 olug ndān inukurnya denya matapih parəṅ umiṅisa yan sirir pisan[3.12]
 
  tuṅgal saṅ magəluṅ grət oləm asəkar taji kuməñar ikaṅ tutup gəluṅ
 mekət ken mvaṅ abāhurakṣa maṇi hīra marakata sadarpa riṅ hayu
 hintən rūmnya  manoharāṅhadahadāṅhudani    rava sənə̄nya riṅ mukha
 sumrak kasturi riṅ vijaṅ kanaka cūrṇa sakasagaritāṅhulap-hulap[3.13]
  
  vvantən lvīr ariniṅ vulan kadi kadaṅniṅ atanu riṅ aveh raras hati
 vāhv adyus makəmul putih katitihan gəluṅ akiris atə̄b hañar mure
 piṅheniṅ vaja pintigān kininaṅan gisigisi juga hīṅaniṅ mirah
 mrik taṅ  saptakumārikāṅləṅa vaṅinya     pinakamukhavāsaniṅ   tapih[3.14]
  
  tanṅeh buddhinikaṅ vaneh mara ri viṅkiṅanira tumitihtitih mahā
 nyāsanyāṅəsəsan vaśāṅarasakən susu mahaṅət arūm kinumkuman
 deniṅ harṣa kinolakənya ri  gulūn   taṅanira təka kosapiṅ təṅah
 kenyāraṅ kadi varṇaniṅ hima taraṅtaṅən aṅavara vimbaniṅ vulan[3.15]
 
  anyat mālihaṅan pupū təhər asaṅga vəhaṅ asidəhāṅdələ̄ mata
 maṅhat-hat  karavaṅnikaṅ   giṇa karāsikanira tinəmunya riṅ mata
  tan vruh yan hinilan vulat ri vulatiṅ taruṇa nipuṇa riṅ smarāgama
 tvasnya lvir pasəpan timah drava katon ri mata təkapikāṅ smarānala[3.16]
 
  canto 4: 
   akveh təkapnya rumuvat brata pāṇḍuputra
   luṅhā ṅ divaṅkara   ginantyanikaṅ śaśāṅka
 tāmtām aniṅhali  vilāsanikaṅ    surastrī
   oyut   mahānuluhi ləs  sumilih   kameghan[4.1]
 
  lvirnyān kədə̄ mulati gātra saṅ  ārya    pārtha
 miṅmaṅ mamañcana kabañcana deniṅ kūṅnya
 māry ānahāṅiduṅiduṅ humirib laranya
 tuṅgal makaṅsi makəcap maməṭikməṭik jə̄ṅ[4.2]
 
  vvantən mañumbana puḍak ginuritnya pārtha
 ndān susvasusvani kinolnya hanan liniṅliṅ
 rakryan vədinta tan akun ləvu paṅhavista
 heman kitābapa  nirāgraha   māsku liṅnya[4.3]
 
  līlā hanāmaṭimaṭi vruh amet  vilāsa    
 maṅlālanāṅhapiti rakva taṅan saṅ ārya
 edan mahān tukupakənya rike susunya
 kady āṅrəṅə̄ vuluh aghāṣa hatinya  mūrcha    [4.4]
 
  len taṅ mareṅ natar  agoṣṭhi   mahāṅiriṅ doh
 denyāvisikvisik avor guyu śabda mesi
 mañjiṅ muvah manəmu leśya muritnya kāri
 ṅkāne kisapvanira rakva vəkasnya ṅūni[4.5]
 
    svecchā   hanan təhər asaṅhulunan ləkasnya
 məṅgəp kənəp hinilagan kapituṅgal aṅher
 kenken miṅis kadi pacəh təkapiṅ kaśaktin
 vvantən katon idəmidəm cala tan tinaṅgap[4.6]
 
  ambəknikaṅ kapitəmən maṅaraṅ haneṅ heṅ
 śokāṅure kadi maṅāśraya riṅ śaśāṅka
 toh hyaṅ vulan ndak aminaṅ pva raras lavan rūm
   ndak   syuh samādhinira saṅ viku vītarāga[4.7]
 
  nā liṅnya saṅ pravara  phalguna   niskalaṅka
 pañcendriyāvədi tumon viṣayanya ṅūni
 vruh maṅrəṅə̄ vruh umulat juga tan vikalpa
 māry  āṅaveśa   ri hinəṅnira saprahāra[4.8]
 
  saṅsipta sampun aləh ambək ikaṅ surastrī
 aṅhiṅ tigaṅ vəṅi lavasnya mavantivanti
 enak pva dhīranira tan kavənaṅ vinighnan
 mantuk ta yāpapatəhan hati mesi pārtha[4.9]
 
  prāpta pva yāsuma manəmbah i saṅ hyaṅ indra
 enak təkapnya mavarah guməlar kramanya
 sasvarga harṣatara kapva manādhukāra
 akveh maṅañjali ri deśaniṅ indrakīla[4.10]
 
  canto 5: 
   huvus maṅgəh tāmbək surapati lavan devata kabeh
   ḍəṅə̄   vr̥tta śrī pāṇḍutanaya mamaṅgih kasutapan
 yayā taṇḍasniṅ daityapati juga kavvat hiḍəpira
 tuhun tuṅgal sandeha  talətəhikaṅ    harṣa kavəkas[5.1]
 
  kavairāgyan saṅ pārtha  kavaśanikaṅ    dhyāna vimala
 didin siṅhit riṅ mokṣaphala malupeṅ vāhyavibhava
 luput pvekaṅ sādhyā ya ta karaṇaniṅ mahyun umara
 lumampah lvir vr̥ddharṣi lilu tumakul sāmpun amudā[5.2]
 
  vavaṅ prāptāpan hyaṅ kadi makahavan hyunnira təka
 kapaṅgih tekaṅ āśrama vinuni deniṅ jaladhara
 hudan pvekaṅ kālāṅgəgəs  ata   sirāṅinkin atəkən
 maṅantī tuṅhāniṅ vivara mapi tan vruh makiḍukus[5.3]
 
    asove   tan sinvāgatan api vatuk lāgi maḍahəm
 aparvāmbək saṅ pārtha linəsuniraṅ yoga sakarəṅ
 katon saṅ pāṇḍyāveh ta sira sakapūjāniṅ atithi
 matakvan riṅ saṅkan parana sumahur saṅ munivara[5.4]
 
  ṅhulun mābhyāsātīrthagamana  mahas riṅ girivana   
  anon teja nda ṅke paraparahikaṅ lakṣaṇa katon
 pilih tīrtha pvekaṅ madhanuha  yatan    paṇḍita tapa
 kṣamā tāntən tan paṅlalarana  samādhīṅ   kadi kita[5.5]
 
  ikuṅ yogābhyāsātiśaya bapa kāṇḍəg ṅvaṅ umulat
 kavoran hiṅsākarma kavaca laras kadga humaḍaṅ
 panonan ry ambəkniṅ maṅusira sukhākarya vibhava
 namū heman yan tan makaputusa saṅ hyaṅ kaləpasən[5.6]
 
  ikaṅ ambək yan sampun amatəh anūt riṅ bratatapa
 kənoh pəṅpə̄ṅən siṅhitakəna mareṅ uttamapada
   aṅiṣṭi   pvekaṅ vāhyaphala luməkas teka kasasar
 ndya doniṅ janmātiṅgal amr̥ta mahāṅuṅsira viṣa[5.7]
 
  apan yan vāsvāsənn idanidan ikiṅ rāt putusana
 amet bhoga svargādi katəmu yayātah kasakitan
 aṅel deniṅ pañcendriya sadigave mogha vulaṅun
 muṅə̄ṅ tan vruh ry āvaknya vuta təkapiṅ rāgaviṣaya[5.8]
 
  hanānonton riṅgit manaṅis asəkəl mūḍha hiḍəpan
 huvus vruh towin yan valulaṅ inukir molah aṅucap
 haturniṅ vaṅ tr̥ṣṇeṅ viṣaya malahā tar vihikana
 ri  tattvanyān   māyā sahanahananiṅ bhāva siluman[5.9]
 
  ujar saṅ pāṇḍyārūm kamunivacanan bvat kaviratin
 sinambut de saṅ pārtha rahayu dahat liṅ munivara
 kunaṅ yan dharma kṣatriya yaśa lavan vīrya linəvih
   ya yāvat   riṅ gəgvan makaputusa saṅ hyaṅ kaləpasən[5.10]
 
  apan nora vvaṅ tyāga ri daləm i heṅ yāvat ahurip
 ikaṅ nirbāṇācintya pati patitisniṅ vaṅ irikā
 paṅantyantyan tekaṅ sukhavibhava līlāməṅaməṅan
 ujar saṅ pārthāṅakṣama sinahuran de munivara[5.11]
 
  canto 6: 
   ya mariku bapa mevəh ṅ ambək yāvat inuluran
  pinakahalanikaṅ rāt yan rāgopahr̥ta juga
 sipi marika kaśaktinyaṅ pañcendriya linagan
 alah  amarəki ta   ndah saṅsāranta katətəhan[6.1]
  
  tuhaburu təmahan moṅ śakteṅ  sattva   dahat ikā
 tuharava vuhayekān dadyāniṅ dr̥ḍha riṅ ivak
 sakatiliṅaniṅ ambək tan vyarthān dadi kapitūt
 taya mara ya katr̥ṣṇan byaktekaṅ taya katəmu[6.2]
 
  nahan ujarira ṅəsṅə̄r kālap tvas nr̥patanaya
 anəmu kaparamārthan māvak riṅ kṣaṇa humənəṅ
 vəkasan avuṅu tekāṅ ambək tan tuhu kapitūt
 atutur i pavəkas saṅ śrī dvaipāyana ri sira[6.3]
 
  sahurira tan apañjaṅ siṅgih śabda munivara
 ṅhulun atiki katalyan deniṅ bhakti lavan asih
 hana pinakakakāṅkv an śrī dharmātmaja karəṅə̄
 sira ta pinatapākən mahyun digjayavijaya[6.4]
 
  harəp ayaśa mahayvaṅ rāt lāvan kaparahitan
 juga raputu  maharṣin   pamrihmrih matakitaki
 yatan anumata saṅ hyaṅ tāde matya tan uliha
 nahan ujarira yekān pendah rūpa munivara[6.5]
 
  valuy atəmahan indrānambah saṅ nr̥patanaya
 luṅayanira sinambut de saṅ māsih atanaya
 anaku bapa pahenak tiṅhaltāku surapati
 niyata sira bhaṭāra  hyaṅ   rudrāsiha ri kita[6.6]
  
  ṅhulun umutus ikaṅ strī prāptāmañcana ri kita
 kavaśa marikuṅ ambək denta byakta kr̥tavara
 hana kavədi mataṅnya ndak tvasteṅ rasa kavikun
  taya  təhəra virāgyā   tan polih ṅvaṅ apunagi[6.7]
 
  kita mara laki maṅgəh deniṅ mānadhana təpət
 tulusakəna tikuṅ prih meh saṅ hyaṅ hayu ḍatəṅa
 muliha ta kami maṅke liṅ hyaṅ śakra tan asuve
 ri huvusira  sinambahh antarlīṇa    namunamu[6.8]
  
  ri vurinira matambəh prih saṅ pārtha  daśaguṇa   
 kadi gatinikaṅ usvan yan vāhv āvukus apanas
 maṅinakinaka  taṅ vvaṅ   byaktā tan pavijil apuy
 vahu lumacalacāṅ don maṅkin ṅ vaṅ tan upirupir[6.9]
  
  canto 7: 
   byātītan saṅ haneṅ āśrama səḍəṅ aṅivə̄ dhyāna lāvan samādhi
 maṅgəh tāmbək bhaṭārendra musuhira tikin matta sampūrṇavīrya
 saṅkəp sāmanta mantrī saha bala balavān vallabhān kapva bela
 maṅkin lobhān idī kahyaṅan aṅusakasik sə̄k səsə̄k  rakṣakanya   [7.1]
 
  akveh svargenadəhnya ndan ininakinakan deniṅ opāya sandhi
 sāma mvaṅ dāna hetunyan avəlas atətəg tan təkeṅ indraloka
 vruh yan popāya saṅ hyaṅ surapati kapanaṅ devadaityān patūta
 hetunyān yatna riṅ nīti kabalasah ikaṅ cāra sūkṣmeṅ triloka[7.2]
 
  vvantən vəltiknikaṅ vr̥tta vinarahakəniṅ cāra  core pracāra    
 an saṅ pārthātapeṅ indragiri pininaṅ iṅ devatā yan pralabdha
 hetunyān kon ikaṅ daitya kr̥tayaśa daṅū mr̥tyu matvaṅ tumon ya
 mūkekā saṅ tapāmə̄kana luməkas ikāṅ daitya momo si mūka[7.3]
 
  tan varṇan lvirnya riṅ mārga təka ta ya mahas vibhrameṅ indrakīla
 ndātan paṅgih kināryanyan aputəg apəg ambəknya deniṅ kamūrkhan
 syūhəṅkv īkiṅ gunuṅ liṅnya dadi matəmahan və̄k mahākrūrarūpa
 bhinna lvir kumbhakarṇāṅrəpa makabarubuh taṅ gunuṅ guntur agra[7.4]
 
  ambək saṅ pārtha molah kadi  vinarah ikāṅ   dhyāna lāvan samādhi
 təkvan kolāhalekaṅ vivara vahu rəṅat deni sovenya liṇḍu
 hetunyāṅlīlalīlāmijil amava laras hrū təke taṅkulaknya
 tonton tekaṅ varāhāṅrurah acala  śilā   śīrṇa sinvabnya kabvaṅ[7.5]
 
  yekī sākṣāt mahāvighna hiḍepira pacəh niścayāṅəṭṭahāsa
 yatnādandan rukuh mvaṅ kavaca miṅətiṅət dadyaniṅ daitya mūrkha
 ardhādoh ndān aṅinyan təka mamusus ikāṅ vr̥kṣa rūg tan paśeṣa
 kālanyāṅher təkanya nda tucapa ta ḍatəṅ śrī  mahānīlakaṇṭha    [7.6]
 
  ṅūnin lampah tumūt siddhar̥ṣigaṇa parəṅ lāvan icchāsvabhāva
 saṅkeṅ kailāśa yar ton halahayuniṅ ulah lāvan ambəknikaṅ rāt
 saṅ pārtha pvātasak yoganira sira tikin kinkinən riṅ svakārya
 lāvan durdāntaniṅ daitya parəṅananirān leśyanāburvaburvan[7.7]
 
  r inte tekāṅ varāhātəhər amava laras mvaṅ vatək siddhasaṅgha
  sākṣāt kālap ləkasniṅ ratu maburu paran kārya tan siddhajāti
 saṅ pārthātah mulat liṅnira mavuvuh ikaṅ śatru makveh lumaṅkuṅ
 maṅkin tekaṅ varāhāṅucupi linəpasan denikāṅ mr̥tyujihvā[7.8]
 
  canto 8: 
   sampunyan luməpas ikaṅ śarāṅəne pyah
 ndan saṅ hyaṅ parəṅ amanah parəṅ tumampuh
 tuṅgal rakva kaninikaṅ mahāvarāha
 hrū tuṅgal katəmu siniddhikāra tuṅgal[8.1]
 
  saṅ pārthāta malapikāṅ panah matīya
 tan sandeha vulatirāpagəh sinantva
 saṅ hyaṅ śaṅkara mavuvus paran kitāri
 hetunyān gaṇagaṇa sāhasāṅalap hrū[8.2]
 
  nir taṅ valkala majaṭā hāneṅ vanādri
  hiṅsākarma tan ahaləp  viruddhaveṣa   
 pakṣa pveku viku ləkas nirāgamanyu
 saṅkəp prāṇaharaṇaśastra pāpakarma[8.3]
 
  aṅhiṅ saṅ gurumu kapātakan təkapmu
 hāh dūrān hana daśaśīla kavruhamva
 burankv īki  hinalaṅanmu   tan vruh iṅ rāt
 tan vriṅ tvaṅ kuhaka sapatyanāvamāna[8.4]
 
  cəb pəṅ karṇa nr̥patiputra de bhaṭāra
 krodhāṅdagdha sahurirātərəh tar  agyā    
 āyay hayva kadaluruṅ təkapmu mojar
 sugyan tan vruha ri si pārtha yatnayatna[8.5]
 
  siṅgih kātara tak aṅas viruddhaveṣa
 saṅ śrī rāmaparaśu darśanaṅku riṅ rāt
 ndan yekin kaparitahān hanāvamāna
 hetunyān pamava laras siluṅluṅanya[8.6]
 
  nistanyan kalivat ujarmu karṇaśūla
 yan mopakṣama ri ləbūni pādukaṅku
 tan dady āku  təhəra vaira   dīrgharoṣa
 yan tan supraṇata katon pəjahmu deṅku[8.7]
 
  liṅ saṅ  phalguna   tuməke kirātarūpa
 sumyūk taṅ śaravara siddhasaṅgha makrak
 kapvāṅambuli maṅasut mañakra maṅduk
 tan kevran sira kumutug tikāṅ kadhīran[8.8]
 
  hetunyān pamanahakən ta bāyubajra
 sātus tambana pavanāmaṅun  śarīra   
  kabvaṅ dhvāsta kahabalaṅ  musuhnirāvri   
 saṅ hyaṅ śaṅkara juga kāri nirvikāra[8.9]
 
  ndah madvandva ta sira kātarekatūla
 krūrākāra paḍa parəṅ mapatrayuddha
 saṅ hyaṅ sāhasa mamanah riṅ ardhacandra
 heman tan təka pinanah riṅ antarāla[8.10]
 
  krodha hyaṅ śiva paramārtha denirāpraṅ
 hetunyān pamanahakən śilādrikūṭa
 hrū vuṅkal savukir amānuṣāṅalimpuṅ
 saṅ pārthāṅgətəm aṅusap ləmah tuməṅha[8.11]
 
  hrū vailamba paḍa sənāha tan pramāda
 sevu  kvehnya   mamukha loha saprasāda
 atyanta prakaṭa parəṅ ləpas mavantah
 guntur sakṣaṇa ri təṅahnikaṅ raṇāṅga[8.12]
 
  kagyat hyaṅ śiva ri hilaṅnikaṅ śilādri
 sambut ṅ āyudhavara sāyakāgnirūpa
  paṅdagdheṅ tripura huvus kr̥tapradhāna
 ambək saṅ nr̥pasuta saprayatna denya[8.13]
 
  hrū sambartaka  pamapagnirādhikāra   
 meghānuṅgul aṅadəg iṅ raṇāṅgamadhya
 āṅin mādrəs akilat aṅdəmak hudanya
   dhvastekāṅ   apuy alilaṅ parəṅ vināśa[8.14]
 
  canto 9: 
   saṅ hyaṅ rudrātəmən krodhanira mayatakən pāśāyudha sira
 hrū māvak śaṅkalākāra mamukha bhujaga krūrāṅamahamah
 ndan raṅkəp kāladaṅṣṭrā pinakadulurikaṅ prāṇapraharaṇa
 saṅ pārthāṅəṭṭahāsāmaləsa mahavəlū laṅkapnira muvah[9.1]
 
  prodbhūtaṅ vainateyāstra pamapagira riṅ nāgākr̥tiśara
 təmpuhniṅ kāladaṅṣṭrā tulakən aparəpək məṇḍək juga sira
 puṅgəl tekaṅ laras karva rukuhira rəmuk ratnanya sumirat
 krodhān tandaṅ masādhyāmupuha makagadā laṅkapnira tikəl[9.2]
 
  laṅguk saṅ hyaṅ parəṅ rakva parəkira huvus tyaktāyudha sira
 kapvāsove silih bandha masəlur aṅiriṅ cidrānəmu sikəp
 saṅ pārthāsor karəṅgut sira vahu katətəh śīghrānəmu valəs
 jə̄ṅ saṅ hyaṅ karva kārun təkapira kasikəp sāmpun kakavaśa[9.3]
 
  sānyāsāmbəknirāṅjambakəna hilaṅ ikaṅ jə̄ṅ tan pajamuga
 sumyūk taṅ puṣpavarṣāmarəṅi jayajayāstūṅkāra karəṅə̄
 māyāmāyā jugāṅañjali vəkasan anon tejākarakara
 sākṣāt dr̥ṣṭārdhanārīśvara təka hana riṅ padmāsana maṇi[9.4]
 
  śīghrānəmbah ta saṅ paṇḍusuta nipuṇa riṅ devopacaraṇa
 vrug riṅ saṅsiptapūjā sira humarəpakən hyaṅ rudra tan adoh
 mudra mvaṅ kūṭamantrasmr̥ti vimala nahan puṣpāñjalinira
 sampunyān  maṅkanāṅastuti   ta sira rəṅə̄n uccāraṇanira[9.5]
 
  canto 10: 
   aum səmbahniṅ anātha tiṅhalana de trilokaśaraṇa
 vāhyādhyātmika səmbahiṅ hulun i jə̄ṅta tan hana vaneh
 saṅ  lvīr   agni sakeṅ tahən kadi miñak sakeṅ dadhi kita
 saṅ sākṣāt mətu yan hana vvaṅ amutər tutur pinahayu[10.1]
 
    vyāpi  vyāpaka sāriniṅ  paramatattva   durlabha kita
   icchāntāṅ    hana tan hanāganal alit lavan halahayu
 utpattisthiti līnaniṅ   dadi kitāta  kāraṇanika   
 saṅ saṅkan paraniṅ sarāt sakala niṣkalātmaka   kita[10.2]
 
  canto 11: 
   śaśivimba haneṅ ghaṭa mesi bañu
 ndan asiṅ śuci nirmala mesi vulan
 iva maṅkana rakva kiteṅ kadadin
 riṅ aṅambəki yoga kiteṅ sakala[11.1]
 
  katəmunta mareka si tan katəmu
 kahiḍəpta mareka si tan kahiḍəp
 kavənaṅta mareka si tan kavənaṅ
   paramārthaśivatva   nirāvaraṇa[11.2]
 
  canto 12: 
   stutinira tan hulus sinahuran paramārthaśiva
 anaku huvus katon abhimatān katəmunta kabeh
 hana paṅanugrahankva caduśakti vinimba śara
   paśupatiśastrakāstu   paṅaranya nihan vulati[12.1]
 
  vuvusira saṅ hyaṅ īśvara mijil taṅ apuy ri taṅan
 vavaṅ aśarīra kātara maṅiṇḍitakən varayaṅ
 tinarima saṅ dhanañjaya tikāṅ śara sūkṣma tikā
 ṅ analaśarīra sātmaka lavan varayaṅ vəkasan[12.2]
  
  kr̥tavara saṅ dhanañjaya manambah atipraṇata
 pinisalinan laras makuṭa tan hana kālahalah
 vinaravarah sireṅ aji dhanurdharaśāstra kabeh
 kr̥tasamayaṅ prayoga dadi sūkṣma bhaṭāra śiva[12.3]
 
  saha surasiddhacāraṇa parəṅ kṣaṇa śūnya muvah
 rasa tan i rāt hiḍəp nr̥patiputra katonanira
 kadi masalin śarīra sukha tan pabalik prihati
 satirutirun kr̥tārtha sira deni kadhīranira[12.4]
 
  hana mara janma tan papihutaṅ brata yoga tapa
   aṅəṭul   aminta vīrya sukhaniṅ vidhi sāhasikā
 binalikakən purihnika ləvih tinəmunya lara
 sinakitaniṅ rajah tamah inaṇḍəhaniṅ prihatin[12.5]
 
  kadi hana pūrvakarma dinalih saṅ akarya hayu
 ulah apagəh magəgvana rasāgama buddhi təpət
 ya juga sudhīra muṅgu ri manahnira saṅ nipuṇa
 karaṇanikāṅ sukhābhyudaya niṣkala yan katəmu[12.6]
 
  syapa kari tan təmuṅ hayu masādhana sarva hayu
 niyata katəmvaniṅ hala masādhana sarva hala
 təvas alisuh manaṅśaya purākr̥ta tāpa tinūt
 sakaharəpən kasiddha makadarśana pāṇḍusuta[12.7]
 
  atha ri huvusnirān təmu kināryanikāṅ hr̥daya
 sukha rumarasraras hatinirān pakire muliha
 gumuṇita harṣacitta saṅ anuṅsuṅa yaṇ ḍatəṅa
 aṅavaśa mānuṣatvanira rāga lulut sumaput[12.8]
 
  ri səḍəṅirān samaṅkana hanāpsara vāhu ḍatəṅ
 ahaləp alih sikīnutus umiñjəma supraṇata
 amava kalambi kambala mapāduka ratnamaya
 tulis acələk surādhipa pasuṅnya ginaṅsalira[12.9]
 
  tulis i bapanta māsku ḍatəṅāmuhurāsih agə̄ṅ
 ri kita tuluṅ pva tāku katəkan bhaya niśśaraṇa
 pəjahanikaṅ nivātakavacāsura kārya mami
 ubhayahitātəhər pamapasanta varāstra śara[12.10]
 
  rasani tulis hyaṅ indra paṅanugraha yogya dahat
 ndan asuma saṅ hinundaṅ avəlas ri kakārinira
   laraniṅ   inaryakən paḍani kūṅniṅ aniṅgalakən
 karaṇanirān hənəṅ rudita śoka sumə̄ṅ ri mata[12.11]
 
  muvah avuvus tikā saṅ inutus bapa kāsihana
 anəlaṅa śakti kīrtinira saṅ suranātha laki
 pahayun ikaṅ surālaya layanya magə̄ṅ biṣama
 kadi saphalanta tāśrayanikān saphalān tuluṅən[12.12]
 
  ya marika hetuniṅ kapihənəṅ kṣama tan vihaṅa
 laraniṅ inambvakən kadi mavīrya lavan maguṇa
 makadadahāṅ  hurip   tuvi yayā tika keraṅiraṅ
 guṇani kadevatānira jugākr̥takr̥tya hələm[12.13]
 
  paḍa maṅalap kasor paṅucapiṅ paḍa vāgmimaya
 krama maṅadəg ta saṅ nr̥patiputra səḍəṅ tumihaṅ
 təlas akalambi kambala mapāduka sādhananiṅ
  gaganacarāṅiriṅ ta sira saṅ rva mavāstranira[12.14]
 
   canto 13: 
     mamvit narendrātmaja riṅ tapovana
   maṅañjali   ry agraniṅ indraparvata
 tan vismr̥tī saṅkanikaṅ hayun  təkā   
   svabhāva   saṅ sajjana rakva maṅkana[13.1]
 
  maṅkat ḍatəṅ tolih arūm vulatnira
 sīnambay iṅ cāmara saṅka riṅ gəgər
 pānavvaṅiṅ mrāk panaṅisnikū ṅ alas
 eraṅ tiniṅgal masaputsaput hima[13.2]
 
  luṅhāṅləṅit lampahirāṅavetana
 lāvan saṅ airāvaṇa bajra nāryama 
 tan varṇanən deśanikāṅ katuṅkulan
 āpan ləyəp mukṣa sahīṅaniṅ mulat[13.3]
 
  bhāvisyati meh ḍatəṅeṅ surālaya
 grāhādi makṣatra kabeh paḍākrama
 tejomayāpūrva kaḍatvan iṅ laṅit
 pāmuktyaniṅ janma sudhīra subrata[13.4]
 
  tārāṅganāditya śaśāṅkamaṇḍala
 ālit katonanya sakeṅ svamānuṣa
 āgə̄ṅ ivāmaṅkana deni dohnikā
 kāton sakeṅ madhyapadāṅhulap-hulap[13.5]
 
  vintaṅ ləvih litnya ləyəp tiniṅhalan
 rūhurnya saṅke śaśivimba kāraṇa
 sādohniṅ āditya sakeṅ niśākara
 kādohnikāṅ bhūmi sakeṅ divākara[13.6]
 
  tiṅkahnikāṅ svarga lavan haləpnika
 vātaṅ nikālālana goṣṭyatūt havan
 pājar saṅ airāvaṇa riṅ nr̥pātmaja
 kādi ṅ paṅipyan tan i rāt hiḍepnira[13.7]
 
  kāton tikāṅ indrapada prabhāsvara
 vetan sakeṅ meru marəp maṅambara
 kūṭanya malvā gupuranya pāt maṇik
 keraṅniṅ āditya śaśāṅka nityaśa[13.8]
 
  sāmar divāratrinikāṅ surālaya
 deniṅ prakāśātmaka sarvabhāsvara
 aṅhiṅ səkarniṅ kumudājariṅ kuləm 
 mvaṅ cakravākān papasah lavan priya[13.9]
 
  tanṅeh aṅāścarya viśeṣa vastunən
 tan varṇanən lvirnya tinon saṅ arjuna
 ḍātəṅ sirādan makire manəmbaha
 ginyākəniṅ cāmara kon umañjiṅa[13.10]
 
  canto 14: 
   hadi harṣaniṅ tarulatāṅəlih aṅayamayam labuh kapāt
 sukhaniṅ sakendran i ḍatəṅ nr̥pasuta kadi tambay iṅ hudan
 ṅuniveh tikāṅ suravadhū dumadak asəmi kūṅnya denira
 kətəriṅ patər paḍani vr̥tta nira lagi rinəṅvarəṅvakən[14.1]
 
  ri səḍəṅ nirān tama sinaṅgraha ta sira təkapniṅ apsarī
 amapag sakeṅ paṅuṅaṅan maka pasaji manisnikāṅ mata
 hinuvusnya riṅ crəmin ikāṅ liriṅ aluru binaṅkitan guyu
 asəgəh manahnya tamuyan vənaṅ asiliha riṅ smarāgama[14.2]
 
  surakanyakā sahananiṅ kararan atiki tan hanāṅuṅaṅ
 kadi tan pamātra turidanya linacalacaniṅ kakāṅhyasi
 aviṅitviṅit sinuruyan dalidalihana riṅraṅiṅ hati
 agələm ta yāñalukakən sahaja cala tinagvatagvakən[14.3]
 
  hana tāpi tan vruh i ḍatəṅ nr̥patanaya mahāṅhadehade
 ndan atən tumiṅhali susunya maṅuvahi tapihnya tan lukar
 hana lālananya ginavenya madana həlariṅ madhubrata 
 anasar təkapnya n agave hinaməramər alaṇḍəsan kuku[14.4]
 
  mvaṅ ikāṅ pituṅ siki rikāna kadaluruṅ ulahnya riṅ gihā
 kataman hiraṅ paḍa mapet silib acatu hanāgəlar nita
 aṅikət səkartaji vaneh titir aṅuvahi mogha tan tulus
 apa tan vuruṅ rəṅərəṅə̄n pati rəṅurəṅu yan hanāṅucap[14.5]
 
  aṅənəs vaneh mapi turū mapi lara mapupuk vulanvulan
 aṅanam vilāśa ri hatinya ta kunəṅ anuṅ endahāraras
 ulahanya lāvan ujaranya hələm i sira saṅ hañar ḍatəṅ
 aturū mateki vəkasan kadikadi maṅipīpi rakva ya[14.6]
 
  maṅucap vaneh samasamitra maguñəpan avarṇa gopita
 lalitā harəp=harəpan ahyas ajajar ataviṅtaviṅ crəmin
 asalin ginoṣṭinika yan kadurugan agave vulat dudū
 ahirit svaranya karəṅə̄ tinunatuna tinuṅtuṅan halis[14.7]
 
  adavān kathākəna rarasrarasi hati nikāṅ surāṅgaṇā
 sira saṅ dhanañjaya ḍatəṅ dumunuṅ i kahanan surādhipa
 kahaḍaṅ gumopita ṅ upāya gavayira lavan vr̥haspati
 hana devatā milu tuhun makəḍika taya dumpidumpilan[14.8]
 
  ararəm saṅ arjuna səḍəṅ praṇata vinuvusan surādhipa
 śivam astu śāśvata vəkaṅku śaraṇaniṅ anātha digjaya
 taśileṅ paṭārana sabhāgya ta kita bapa tan kagiṇḍala
 bapa kāryakāraṇa mataṅhulun i kita manuṅsuṅiṅ bhaya[14.9]
 
  iki hetuniṅ hulun ahə̄m pralayabhaya tuhun mapadgata
 hana daitya śakti si nivātakavaca subhageṅ jagattraya
 kṣatrakr̥tya tan pəjaha deniṅ asura r̥ṣi deva dānava
 kunəṅ antakanya laki mānuṣa juga pavəkas hyaṅ īśvara[14.10]
 
  karəṅə̄ pva vr̥tta mami miñjəm i kita tumuluy prakāśita
 aṅutus ta yāsura viśeṣa məjahana kiteṅ tapovana
 ya tikā varāha təmahanya pinarəṅanira hyaṅ īśvara
 pakaleśya taṅ maburu ṅūni səḍəṅira ṅanugrahe kita[14.11]
 
  nda huvus katon kr̥tavaranta təkapika pakāśrayan mami
 tumihaṅ ta rakva ya śumīrṇa sahanahananiṅ kadevatan
 alavas harəp luməbura ṅ surapada madaləm galaknikā
 kita teki rākṣasa harānaku pakayaśa saṅ hulun kabeḥ[14.12]
 
  na vuvus hyaṅ indra sumahur nr̥patanaya huvus kr̥tāñjali
 apa yan tahan kari təkapniṅ aṅutusa saliṅ surādhipa
 inanugrahan ṅaraniki n vinadal i liḍahiṅ huvus vibhuh
 riṅ apan paniṣphala ṅ acāmana rarabi ləbūni jə̄ṅ prabhu[14.13]
 
  aparan tikāṅ ulaha yan mapa putusanikāṅ alapkəna
 varahən patiksurapati ndya ta vəkasiṅ upāya sādhana
 taña saṅ dhanañjaya pagəhni manahira kumon surādhipa
 bhagavān vr̥haspati marah sira ri putusikāṅ alapkəna[14.14]
 
  laki kumva pə̄hni naya saṅ vivudhapati lavan vatək r̥ṣi
 aləməh təkāna niyata ṅ surapada ya viśīrṇa kambaha
 anəkāna ta pva kita śatru parəpəkana tan tahəntvasən
 varavīrya śaktini bapaṅku juga lagi hiner pakāśrayan[14.15]
 
  mvaṅ ikāṅ nivātakavacātiśaya nipuṇa śakti nītimān
 śatajarjjharīkr̥ta ta rakva niyata juga yāhurip muvah
 ri luput nikāṅ paramaśakti hana ta ya vəkasnikaṅ varah
 kahananya teki viniveka viphala ṅ alagāṅhavaghavag[14.16]
 
  hana tāpsarī pinalakunya malavas i surendra tan kaveh
 kinirim vaneh juga ya lāgi salahasa titir harəp=harəp
 rinasan katuhvan atikin tan ika vənaṅa marvanī ratiḥ
 ya tikā maṅuṅgahana jātyanika gərəmə tan panaṅśaya[14.17]
 
  palarən ta yājara hələm sigisiginən ikāṅ anugraha
 makahīṅana ṅ kagaməlātiki saṅ inarananta suprabhā
 usənā ta yāvaraha yan pavaraha ṅ asurādhipe riya
 atəhər ta yāṅhira salampah i kita tadulur harānaku[14.18]
 
  anubhāra donani bapaṅku vulatana sabhānikaṅ musuh
 bhaya durganiṅ kuṭa lavan pagəlarana dəlāha kavruhi
 takalambi kambala tapāduka tacələk adr̥śyasādhana
 kami pārccayānaku kapāna kita bapa kasambya denikā[14.19]
 
  ndan araryarayyana matānaku labuhana de sureśvara
 hana tān panaṅgraha mami ṅ atithi juga bapaṅku tasyasih
 palarən vatək r̥ṣi kabeh maləsa kita riṅ ambək uttama
 paṅucap vr̥haspati sinəmbahakənira saṅ ārya phalguṇa[14.20]
 
  canto 15: 
   ndah tinamuy ta saṅ nr̥patiputra ri vəkasiṅ anindya ṣaḍrasa
 tuṅgal ikāṅ turuṅ rativilāśa hinilanira tan vavaṅ labuh
 prārthana yan huvus pəjah ikāṅ asura sira mamuktya saṅgama
 riṅ tadanantara krama haturnira mamuhun i jə̄ṅ surādhipa[15.1]
 
  rāmya parəṅ manəmbah aṅənoh savava kadi huvus samāgama
 auṃ bapa śāśvatā ta kita kārva sulabha mənaṅeṅ prayojana
 liṅ suranātha maṅkat aṅadəg saṅ adulura huvus ḍatəṅ ri heṅ
 tan paṅucap tuhun matanirā ta juga maharakən manahnira[15.2]
 
  sāmpun adan sirāpaduluran turida pisaliniṅ manobhava
 ardha kameraṅən təkapi lampahira hana dudūnikāṅ ulah
 deni pakon surādhipa lavan kadi sumariha maṅkanā hələm
 hetunirān hənəṅ pinaguñəpguñəpakənikaṅ apsarāpsarī[15.3]
 
  ambaramārga lālana tuhun hatinira paḍa kabvatan lulut
 mogha mahiryahiryan anahā ṅ rumuhuna sakarəṅ parəṅ mulat
 saṅ nr̥paputra mojar ibu toh rumuhuna kita hayva tākəmul
 ndak pahavas larisni panəpinta rinacanan i piṅgiriṅ tapih[15.4]
 
  yan ruhuna ṅhulun rari katon kita baribari lāgi tolihən
 yan parəṅa ṅ lumakva kadi vehən aparəka məne n panuntuna
 rāmya nikāṅ haneṅ vuri manambyakəna kahulunan palar vruha
 nyaṅ suruhan mahāyva gəluṅanta maṅayati lukarnya meh tibā[15.5]
 
  mepu jugān tumona mukaniṅ purupuru cala yan tiniṅhalan
 tan hana doṣaniṅ marəṅu rakva yan ahalana raśminiṅ guyu
 yan ri daləm ri heṅ vəṅi maṅanti pətəṅ uməniṅ aṅgəgə̄ smara
 tan dadi tan tikəl juga halista kadi marahakən pəhiṅ hati[15.6]
 
  maṅkana liṅnira ndan api tan vruh ika saṅ i harəp salah sahur
 rakryan adoh ulih nr̥patiputra lumaku huniṅan tikuṅ havan
 riñcinikāṅ surālaya matiṅkah aṅuliliṅi meruparvata
 bhāratavarṣamaṇḍala kidul ndi kunəṅ araharah ri hastina[15.7]
 
  tan rumaras kari tvasiṅ anon ayapayapi sabhā saṅ aṅlare
 kūṅ nira saṅ pataṅ siki kakārinira kalima saṅ patibrata
 hayva hinopakən taṅisikāṅ vvaṅ abuhaya dudū sake sira
 liṅnya saṅ arjunānahurakən śapatha juga sirāṅdələ̄ mata[15.8]
 
  maṅkana denirāmarəkakən kirakira tucapa ṅ katuṅkulan
 lvah ri lurah nikāṅ tuhinaparvata maṅapa kasor sakeṅ tasik
 riṅ mapasir mapaṇḍan akaraṅliman asəmu ləyəp tiniṅhalan
 riṅ mamanuk manambay aṅadoh vruh anavanakən ambəkiṅ mulat[15.9]
 
  piṅgirikāradin kadi lilit patapatahanikāṅ hənīriya
 rāmya śanehśaneh mavatu hantiga vinasəhaniṅ pasaṅ surud
 aṇḍul aśoka bānasaka pālaśa parigi hanā puḍepuḍe
 vvadnya kadīnukir hana kadīnanamakən aṅasut śilātala[15.10]
 
  śūnya tanora mānuṣa təke riya ya tan adhikārapaṇḍita
 ṅhiṅ saṅ anambi riṅ vatu sumoṅ vvaṅ ika nipuṇa maṅhuvushuvus
 brāhmaṇa tīrthagocara pilih saṅ atakitaki niṣparigraha
 sarvasukhākəmul hariṇacarma madulur anusup lavan kidaṅ[15.11]
 
  konaṅunaṅ katon limanalasnya tuhagaṇa masūryasevana
 vvai sumirat sake tulalayanya n asidəkuṅ ulahnya yan pakə̄m
 mvaṅ hana satva kasturi səḍəṅ maṅiḍəmi səkariṅ gaḍuṅ mure
 tiṅhalikāpəḍe humarəpiṅ dinakara kadi maṅhiḍəp smr̥ti[15.12]
 
  nyāsa kadī ṅ paṅipyan aparan kunaṅ ika riṅ anādhikālasan
 caṇḍi śilānanā ṅ caviri piṇḍa manaṅisa mahəmbihəmbihan
 kālyan aśoka rambay anisih pariginika rinuntuhiṅ nadī
 nyū gaḍiṅ aṅlaṅut paḍa matəb tumirisakən avaknya yan ruru[15.13]
 
  tan hana kapva kārva ləpihan mahasahas i rikāṅ nadītaṭa
 mrāk juga mukti rāmyani rəməṅnya vahu təka maṅambvakən hudan
 vruh tumiliṅ maniṅhali kilat lumari kadi cariknikāṅ laṅit
 tan huniṅān sinaṇḍiṅ i rabinya maṅamər anisik sakeṅ vuri[15.14]
 
  canto 16: 
   hana mata pājaran vahu katon tinuduhakən ikāṅ valāntaga
 hana kadi ləmbu maṅrəpah i sornya pinutih apayuṅpayuṅ vəlu
 purupuru tan katon atəpi raṅkaṅika təkapi saṅhubiṅ nadī
 asəmu kadevatān malalayan magupura kadi mukṣa tolihən[16.1]
 
  suravanitā mamañcana təhər lumaku kili śināpa saṅ r̥ṣi
 asaji səkar mareṅ bañu dudū ṅ anətək asəp i saṇḍiṅiṅ duruṅ
 manis i matanya tan dadi kaliṅ sira mapaga ri tiṅhaliṅ tamuy
 hinilan aśabda yan təhər aṅiṅguti halis irikāṅ tapovana[16.2]
 
  lvahika mijil sake vukir anak titir analaga tūsnya tūt lurah
 gumulakiṅ agra jambaṅan aṅertali mələk amaṅunmaṅun himā
 təka ri pasir nikāṅ suranadī hiliraniṅ asanāsinaṅ rurū
 sukha hana jīvajīva masibū mvaṅ asisik amivirmivir həlar[16.3]
 
  kavəlas arəp səkar səminikāṅ kayu paḍa turuṅ aṅharas gəluṅ
 aṅayamayam kasumpiṅa tiliṅtiliṅa təkapiṅ kavīśvara
 təka mara saṅ dhanañjaya lavan kalulutira səḍəṅ smarātura inuhuhikāṅ
 inuhuhikāṅ kuvoṅ sira n arāryana kinivat i luṅgahiṅ gaḍuṅ[16.4]
 
  atha halivat sire rika katon tatarabani sabhānikāṅ musuh
 divasa pituṅ tabəh kəñariṅ arkka sinidik i tibānikāṅ hudan
 aṅadahadāhavūk midər anūtakən aṅin i hiriṅ nikāṅ laṅit
 hana lumarap manuknya samənur tinalitali tinuntuniṅ vulan[16.5]
 
  i paraparahnikāṅ i maṇimāntakanagara kasiṅgahan hudan
 ya juga tinolihiṅ dinakarānəpuhi kanakabapra gopura
 akarakarā katiṅhalan ikāṅ ḍavalagr̥ha ri pə̄haniṅ kuṭa
 dumaśaguṇa ṅ surālaya haləpnya pinakaphalaniṅ səḍəṅ jaya[16.6]
 
  ri surupiṅ arkka tan hana pətəṅ metu təkapi pajaṅ nikāṅ vulan
 makin aparə̄ sayabni laku saṅ nr̥patanaya lavan dulurnira
 padahi paran tikību gumuruh pilih aṅajarakən mahotsava
 asura paḍāvərə̄ vijavijah sakuvu sakuvu kapva ghūrṇita[16.7]
 
  pataña narendraputra sumahur saṅ ahayu tuhu liṅ nr̥pātmaja
 niyata mamaṇḍimaṇḍi tuməkāna vivudhapati kapva saṅraha
 amahayu sañjatāśramanikāṅ ləbuh alapalapan mabherava
 tuhu mata yan pituṅ vəṅi hinernya lumuruga mareṅ kadevatān[16.8]
 
  nr̥pasuta yan katon bhayaniki ṅ paṅutusira surendra durgama
 aputək arəs tvasiṅ pinativar sinuruṅakən anambaheṅ musuh
 syapa tan arəṅva heva mulate kagaməla təkapiṅ durātmaka
 ləhəṅa jugā ṅ pəjah saka ri pāpaniṅ anahən iraṅ lavan lara[16.9]
 
  kunəṅ apa tan vineh təkapikāṅ vidhi vinilətakən tvasiṅhulun
 pinarikədə̄ marambatana tan sakavaśa kayuhən pakāśrayan
 təvas aṅəlih makānta ṅ aṅave tavaṅ ataya kədə̄ niniṣṭura
 vuvusikaṅ apsarī təhər apet taṅis aṅisəkisək gavegave[16.10]
 
  rari mapa liṅta meraṅ i pakon surapati rinasan kasiṅgihan
 kunəṅ i hanaṅku sākṣya mulate kita marək aparan kasaṅśayan
 si kagaməla pva deniṅ asura ndya ta vədi palalunta kə̄lakən
 ibu hiḍəpən ṅhulun rari təkapta manisakən i heṅ tikuṅ vulat[16.11]
 
  saphala yaśanta yan vutaha denya mavarah i rahasyaniṅ hati
 kavənaṅ ikāri yan kadi ləkasta riṅ acala rikāna riṅ gihā
 vuvusira saṅ dhanañjaya təhər mahayu gəluṅ i saṅ vinodhanan
 tikəli halisnya tan prihatihetu sajisaji pinəñciriṅ guyu[16.12]
 
  canto 17: 
   akveh goṣṭinira taṅeha yan vivākṣan
 leśyāpatti rasa paḍākəkəs vilāśa
 lāvan tocapaniṅ upāya sāmpun arpat
 ndah maṅke ta sira təkerikāṅ parāna[17.1]
 
  riṅ tāman ri vəlahaniṅ puri n pararyan
 strī ṅ antahpura kahaḍaṅ paḍāmajaṅ lek
 len taṅ strī pakirimira hyaṅ indra ṅūni
 maṅlīlāməṅaməṅ aneka devakanyā[17.2]
 
  vvantən rāmya racana śūnya kāvakanya
 ṅkāneṅ kalpataru paran saṅ ārya pārtha
 riṅ raṅkaṅ sphaṭika dulurnirān paṅanti
 sākārāniṅ ujar arūm karəṅva dohnya[17.3]
 
  rūpanyān paṅuray atə̄b mələs gəluṅnya
 mvaṅ kenkenya bhujagacarma raktavarṇa
 gātranya pva kadi tatūr hañar sinaṅliṅ
 abhrā taṅ sphaṭikagr̥hāsinaṅ rinəṅga[17.4]
 
  endah taṅ sphaṭikagr̥hāsalin prabhānya
 akveh tāpsaraduhitā mulat vikalpa
 hetunyān para maṅuṅaṅ vaneh hanāṅliṅ
 induṅ toh syapa ta kitāri māsku liṅnya[17.5]
 
  ndan dūrān nr̥patanayān katona denya
 sarveccān pacələk adr̥śya sūksṃatatva
 saṅ ləṅləṅ ta juga tinonya dīnacittā
 lvir śākāṅəlih alaṅə̄ mulat luməṅhe[17.6]
 
  āṅrəs tvasnikaṅ umulat marək tigaṅ vvaṅ
 strī ṅ kendrān iki pakirim hyaṅ indra ṅūni
 nda k vāsvās pva kita kadi vruhāku liṅnya
 maṅgəh niścayani manahnikān təkāṅliṅ[17.7]
 
  māskvinduṅ syapa dumulur kitān para ṅke
 sākṣāt handaru maṅənəs hiḍəpku rakryan
 śrīniṅ kendran iki təkānurun mara ṅke
 sādhyā saṅ prabhu kita suprabhāṅku māsku[17.8]
 
  suṅsut detyapati subaddha ri hyaṅ indra
 tan len hetunika ri tan kavehta ṅūni
 maṅkin kembuhan i ḍatəṅ saṅ arjuna ṅkā
 nāhan hetu saṅ asurādhipānəkāna[17.9]
 
  tan hārohara kari saṅ hyaṅ indra maṅko
 vr̥tteṅ svarga mapa varah kakanta māsku
 nāhan liṅnya saha taṅis giraṅ nimitta
 mojar saṅ kinasəgəhan malap manahnya[17.10]
 
  canto 18: 
   ḍū nohanku kakān kacuṇḍuk i kitān dunuṅ kadi dine
 maṅkeka pva haləpnikāṅ i maṇimantakāparimitta
 ṅūni ṅvaṅ mara yan vruhāləviha saṅka riṅ surapada
 maṅkin śīrṇa kəta ṅ surālaya huvus hilaṅ malaradan[18.1]
 
  sambandhanya huvus katon saṅ asurādhipān lumuruga
 byaktā bhrāṣṭanikāṅ surālaya viśīrṇa həntya kahala
 yekin kāraṇaniṅ ḍatəṅ humulu pādapaṅkaja haji
 maṅlonloni kasevakan ṅhulun abhaktya tan kahañaṅa[18.2]
 
  vīnāṅ dyah pira harṣa saṅ prabhu ruməṅva denta mavuvus
 lvir śrīniṅ madhumāsakāla təka riṅ hapit juga kita
 kiṅkiṅniṅ tr̥ṇavr̥kṣa tulyani lulut saṅ onəṅ i kita
 induṅ mājara saṅhulun dr̥ḍha tumona garjjita haji[18.3]
 
  rvekāṅ mājara kāri tunṅal aṅucap lavan saṅ asumā
 prāptekāṅ mavarah satorasi ri saṅ nivātakavaca
 sojar saṅ prabhu suprabhān vahu ḍatəṅ suməmbah i haji
 maṅke prāpta sakeṅ surālaya haneṅ taman kasiharəp[18.4]
 
  hetunyān təka kūṅnya ṅūni hulune pananmata haji
 saṅ hyaṅ śakra jugātəṅət mahal avaknya teki vəkasan
 āpan byakta viśīrṇaniṅ surapadān təkap saṅ ahulun
 prajñāṅloni kasevakan dugadugāləməh kahañaṅa[18.5]
 
  nāhan liṅnya kinon marəkmarəka de nivātakavaca
 harṣāṅgañjar i raśminiṅ guyu sirāmanis vulatira
 saṅ konəṅnira ṅūni rakva təka tanpa saṅkan inucap
 tanpojar sakarəṅ pijər mənəbənəb raras hatinira[18.6]
 
  mojar bhāgya jugāṇ ḍatəṅ maṇikikāṅ surendrabhavana
 lakṣmīniṅ suraloka kagraha təkapku sāmpun aṅalih
 nāhan liṅnya madān umaṅkata mareṅ taman mamapaga
 luṅhāṅgopita denirān laku tanora kapriya tumūt[18.7]
 
  sāmpun prāpta sireṅ tamān alasalasnya tulya rahina
 deniṅ lek gumavaṅ linūdan i kəñar nikāṅ maṇimaya
 riṅ raṅkaṅ sphaṭikān dunuṅ mulati gātra saṅ vahu ḍatəṅ
 māmbət bhāvanirān panəmbah aṅəlih pinaṅkvakənira[18.8]
 
  muṅgah muṅgvirikāṅ gr̥ha sphaṭika saṅ nivātakavaca
 saṅ konəṅ kinisapvakən titir umiṅsər epu maṅəsah
 luṅhā taṅ paricarikā syapa kasaṅśayan təkapira
 mojar saṅ maṇimantakādhipa təhər makon lumihata[18.9]
 
  ndyah maṅke pva baliknikāṅ hr̥daya mār paranti rumaras
 rva ṅ ve ta pva kakanta māsku kumətər halisku ri təṅən
 akveh dūtanikāṅ sukhāpuhara harṣa tan pajamuga
 ipyankvību kagunturan madhu balik pva tan kita təkā[18.10]
 
  lāvan tebu hiḍəp-hiḍəpku ri pananmatanta tan i rāt
 lvir sambegani luṅgahiṅ gaḍuṅ aṅolakən kayu ragas
 truhniṅ megha kunaṅ kitānuruni cātakāməlasarəp
 saṅ hyaṅ lek tumurun kamāsihən anon cucur kari kita[18.11]
 
  nāhan liṅnira saṅ nivātakavacācavuh maṅarəki
 meh meh rājasa met pasambulihaniṅ tapih juga sira
 saṅ sinvamniṅ aśoka kaṅlihan atākiput kasiharəp
 mojar ndān atəhər maṅañjali ləkasnirāṅasihasih[18.12]
 
  canto 19: 
   sojar saṅ prabhu hayva cinapalan
 səmbahiṅ śaraṇāgata ri haji
 yan yogyā vəliniṅ suraduhitā
 herən riṅ rahinān kadi kavava[19.1]
 
  ndin luṅhā rasaniṅ gula hinəmu
 de saṅ nātha harisharisən atah
 gə̄ṅnyārəmbha patik haji huluna
 sambegān saphalākəna rumuhun[19.2]
 
  lakṣmī tulyanikiṅ suraduhitā
 yan riṅ śakti maṅāśraya ri haji
 saṅ nātha pva ya siddhi kr̥tavara
 accedyāmaraṇāṣṭaguṇa hana[19.3]
 
  kīrtintāṅavaśeṅ bhuvana kabeh
 sabrahmāṇḍa huvus kahalivatan
 riṅ viṣṇvaṇḍa śivāṇḍa paḍa kumə̄l
 tan hopən tikaṅ indrapada kavəs[19.4]
 
  aścāryātiśayanta mapa kunəṅ
 deniṅṅ indriyavigraha matapa
 yan sātus yuga yoga haji ginə̄ṅ
 rudrānugraha tan sipi kavənaṅ[19.5]
 
  māskvinduṅ varahaṅkvi kita harah
 uṅgvankvātapa tan sipi saphala
 lambuṅniṅ himavān hana ta gihā
 piṅpāt guntur atīta kaḍəḍətan[19.6]
 
  rudrārādhana nirmala satata
 sambega pva bhaṭāra kavəlasən
 sāsiṅ sādhya kasiddha pinalaku
 bhūh svargādi pavehnira huluna[19.7]
 
  mvaṅ śaktiṅku rahasya vəkas iki
 riṅ jihvāgra pavehnira saphala
 brahmā viṣṇu kavəs ya kakavaśa
 ṅhiṅ rakryan vruha hayva ta vavahan[19.8]
 
  nā liṅnyān pavarah kadi kahuvan
 deniṅ pet sivi tan vruh iṅ ulaha
 syūh rəmpū hr̥dayanya minanisan
 ṅke rāgan sakalāmuhara hala[19.9]
 
  ndan saṅ paṇḍusutāmiḍəṅərakən
 eṅət rakva sire samayanira
 mə̄r ṅkāneṅ gupurān təka maṅadəg
 guntur bhrāṣṭa huvus dinədəlira[19.10]
 
  mākrak taṅ sakaḍatvan avuruhan
 akveh strī katibān riṅ umah əmās
 kagyat saṅ maṇimantakanr̥pati
 jātī vismr̥ti gadgada maṅadəg[19.11]
 
  saṅ konəṅ sumalah sira sakarəṅ
 mə̄r məṅpə̄ṅ pasalahnya vahu miṅe
 saṅ pārthāmapagiṅ gaganatala
 ndah maṅgəh kasilibni musuhira[19.12]
 
  canto 20: 
   səḍəṅ mavurahan tikāṅ sanagara
 hanāvarah i saṅ nivātakavaca
 nda tan kahuniṅan taṅisnika kabeh
 pijər kahənəṅan tikəl halisira[20.1]
 
  apan kahilaṅan maṇik hiḍəpira
 anargha makahəmbanan taṅanira
 pinetnira huvus məsat namunamu
 udhāni ta sirān kəneṅ kirakira[20.2]
 
  pamañcana bhaṭāra śakra niyata
 huvus manaravaṅ katon təkapira
 kunəṅ vətuni denirāvaravarah
 kasaṅśayanira nda tan karakətan[20.3]
 
  vavaṅ madəg ikāṅ kamānavibhavan
 saparvata sumeru muṅgu ri hati
 ḍatəṅ sahananiṅ mahāsurabala
 parəṅ tumama riṅ kuləm tan inatag[20.4]
 
  huvus hibək ikāṅ pəkən pasək agə̄ṅ
 təkeṅ alunalun kabeh paḍa səsək
 inastvakən ujar mahāsurapati
 dumona suranātha maṅkata məne[20.5]
 
  vaṅuṇḍahina detyanātha mijila
 ikāṅ bala sənaddha sāmpun arəpat
 paḍāruharuhan humuṅ vijavijah
 mr̥daṅga kala śaṅka ghūrṇitatara[20.6]
 
  hanan kadi gəlap salakṣa niyuta
 ikāṅ parəṅ asiṅhanāda gumuruh
 kuməl rasanikāṅ samastabhuvana
 təkapni bala saṅ nivātakavaca[20.7]
 
  canto 21: 
   yan bvat nivātakavacāgulagul pragalbha
 krodhe rikāṅ maṅiku nīti mamet upāya
 tan sāma bheda dhana kevala daṇḍakarma
 gə̄ṅniṅ parakrama jugenadu kapravīran[21.1]
 
  mantrinya pād ubhaya śuddhakula praśāsta
 krūdhākṣa duṣkr̥ta virakta karālavaktra
 vetbet hiraṇyakasipuh kula kālakeya
 maṅgəh kr̥tārtha ginulaṅ haluriṅ raṇāṅga[21.2]
 
  nirbhīta lāgi tinurun sura riṅ sumeru
 maṅke pva śakra sira saṅ pususən təkāna
 mvaṅ mānuṣāśraya kaniṣṭa dumeh ya māna
 tan saṅśayan təka rumampasa ṅ indraloka[21.3]
 
  maṅkat ta detyapati kātara mr̥tyurūpa
 sāmpun pratiṣṭha sira riṅ ratha hīrabajra
 mātaṅga rākṣasa maṅīr manisih vəlaṅnya
 gumrit bəlah sahananiṅ pr̥thivī hinambah[21.4]
 
  krūrāmire sira ri kūvaraniṅ rathālvā
 devāṅganāṅisapu jə̄ṅ salayāṅudoda
 anyat mañāmarani deni panasnikāṅ tvas
 krodhānalālatulatūmətu riṅ matābāṅ[21.5]
 
  ardhāsəsək lakunikāṅ baladetya saṅghya
 saṅkīrṇa lakṣaśata rākṣasa rākṣakanya
 vyāghrāśva siṅha hana garddabha vāhananya
 sarveccaṅ āyudha mijil ri puhun vulunya[21.6]
 
  təṅran mələk bhujagacarma təke mukanya
 cūḍāmaṇinya bhukakuṇḍurika pradīpta
 sevu vvaluṅpuluh atiṇḍih anekavarṇa
 lvir vaṅkavāṅibəki rāt dhvaja detyarāja[21.7]
 
  krūdhākṣa duṣkr̥ta panəṇḍas arampak agya
 sānak samāyudha samadhvajavāhananya
 sundopasundasuta śūra mahāprabhāva
 salvirniṅ endah atibhīṣaṇa bhūṣaṇanya[21.8]
 
  sakvehnikāṅ asura dānava paṅharəpnya
 saṅkəp hanan gaganamārga hanan padāti
 təṅran gajājina viśāla təke gaḍiṅnya
 lvīr andhakāra kuməlab lumarap kilatnya[21.9]
 
  rvekāṅ tulakbalakaṅiṅ laku sārabhūta
 kəmbar sulakṣaṇa virakta karālavaktra
 kapvāhavān asurajanma gajendrarūpa
 vruh riṅ gadāyudha paḍāmava lori hīna[21.10]
 
  sə̄k śūradānava mahāsurapādarākṣa
 ākāra sārvuda jurunya dudūṅ balanya
 təṅranya siṅha sinasat kuməlab vulunya
 kadyāluniṅ jaladhi deniṅ aṅin pracaṇḍa[21.11]
 
  sakvehnikāṅ asura dānava tan pradhāna
 tapvan pəgat saka rikāṅ kuṭa pāt lavaṅnya
 kadyācalālakulaku mvaṅ alas juraṅnya
 lvir sāgarātulatular gumuruh sakāmbah[21.12]
 
  ndātan hanālas aṅadəg paḍa bhasmibhūta
 āpan rəbah təkapikāṅ anilapracaṇḍa
 syūh deniṅ aśva rathacakra linūd inambah
 liṇḍū hudan saha gəlap kumupak halisyus[21.13]
 
  utpātaniṅ samaṇimāntakarājya śīrṇa
 guntur tikāṅ acala tūt kiduliṅ sumeru
 kolāhalān tinapakiṅ baladetya saṅgha
 svargālilaṅ sakahavan rinurah rinampak[21.14]
 
  canto 22: 
   ryaṅkat saṅ daityarāja nda tucapa ta ḍatəṅ paṇḍuputra pralabdha
 śīghrānəmbah ri saṅ hyaṅ surapati kahaḍaṅ hə̄maniṅ devasaṅgha
 saṅkəp deniṅ maniṅkah varavarah apa tan vāspadākveh matakvan
 təkvan deniṅ manəṅgah jayajaya təkapiṅ garjjitāṅəṭṭahāsa[22.1]
 
  mojar saṅ pārtha n aṅkatṅ asurapati pilih prāpta saṅkəp sənāddha
 yatnā ta śrī surendrāparan ulaha lavan byūhaniṅ maṅlagāna
 āpan tūt lambuṅiṅ meruṅ asurabala sə̄k śīrṇa taṅ svarga kāmbah
 mundur kapvākukud byakta ḍatəṅa niyatāṅaśraye jə̄ṅ surendra[22.2]
 
  aum putrāpan kitenanti mami huvus adan kapvāpakṣānəkāna
 maṅkat pvekāṅ musuh durga ya tika pahayun byūhaniṅ maṅlagāna
 sākambah denya konən makukuda sakarəṅ kapva rākṣan sahāyan
 ndan vāsvāsən purihniṅ maṅulihulih ikā sānukāne vvaṅ akveh[22.3]
 
  ambəkni ṅvaṅ mahāvīra tinəkan anəke rakva tātan prabheda
 maṅkin durgrahya tekāṅ mr̥gapati tinəkan yan paṅantī guhānya
 mātiṅ moṅ yan parāṅdon graha vuhaya pəjah yan pareṅ vyāghradeśa
 ṅ vaṅ yan tan viśvaseṅ deśa lagi sigasigun prāya tan vriṅ bhayanya[22.4]
 
  liṅ saṅ hyaṅ śakra citraṅgada sira sumahur yukti liṅ śrī surendra
 pə̄hniṅ kāmandakekā kunəṅ iṅətiṅətən dr̥ṣṭa sāmpun vināsvās
 kālahniṅ vaṅ təkap saṅ kṣitisuta ṅuniveh denikāṅ meghanāda
 kagyat kevran dinon durbala kaparəpəkan rimbit akveh tinolih[22.5]
 
  aṅkatniṅ śatru maṅko parəṅana papagən riṅ havan śīghraśīghra
 rvekāṅ lābhāvamānāparimita katuluṅ sākidulniṅ sumeru
 āpan sāmpun madan saṅ suravara tumihaṅ tan hanā tan sənāha
 maṅgəh ṅvaṅ samprayuktālaha mənaṅa huvus misyanaṅ dharmayuddha[22.6]
 
  liṅ saṅ citraṅgadāṅaṅgəhi ri surapati mvaṅ vatək devasaṅgha
 sāmanyopāya sāmpun pinapakira kabeh kapva tātiṅkah agya
 rāhasyopāya saṅ pārtha juga sira huvus niścaya mvaṅ surendra
 tan lokopāyaniṅ śatru parəṅana bhaya kvehnikaṅ cāra sūkṣma[22.7]
 
  canto 23: 
   saṅ hyaṅ surapati mətu saṅka riṅ kuṭa lavan surabala gumuruh
 erāvaṇa gajapati rəṅgar uṅgunira ratna kadi gunuṅ apuy
 bajrāyudha marək i sirāpayuṅ garuḍaroma kadi jaladhara
 sākṣād aruṇa riṅ udayādri vimbani dhanuhnira makarakara[23.1]
 
  siddharṣigaṇa paḍa sumuṅsuṅ iṅ gagana ghūrṇita majayajaya
 lumrāṅ surakusuma lavan hudan kṣaṇika tan pajalada tumibā
 akveh vihaganira śarīrakampa śubhamaṅgalani lakunira
 vuntuṅ bhuvana təkapikāṅ mr̥daṅga kala bheri murava kumisik[23.2]
 
  vidyādhara samaradhurandharāsura katiṇḍih anulam i harəp
 lakṣāpapan apapatihan pinaṇḍita mapiṇḍa pirapiraṅ ivu
 devāṅsukataruka suratsurat dvirada matta rinavisan əmas
 təṅrān ika kadi jaladāṅhəmū hudan agə̄ṅ matəpitəpi kilat[23.3]
 
  citraṅgada ri harəpirāhavan ratha maṇik marakata sagala
 piṇḍārvuda pamajanirānapuk paḍa vidagdha mamava kr̥tala
 təṅrānya paḍapaḍa mirah dalugdag adavā təhər avajagalah
 digdāha kahiḍəpanikān ginandha kanakadrava makabharaṇa[23.4]
 
  ṅkāne vuri surapati citrasena saha bhūṣaṇa mamava laras
 muṅgviṅ sphaṭikaratha rinəṅga bhāsvara təkapni vəḍihanira bāṅ
 malyāla curiganira kadganiṅ bala kilatnya pinutər ahulap
 sātus vvalu kadi śiva śuddha riṅ gagana təṅranika katulajəg[23.5]
 
  jyeṣṭātmaja surapati saṅ jayānta ratha phaṣṭika kahananira
 sāmpun matəguh inabhimantra matvasa sakeṅ vəsi varaṇi makas
 piṅhe dhvajanira suradārucarma hulu lañcaṅ amukamuka mās
 sumrāk təhər anavanakən sugandha mr̥ganābhi panəpak i riya[23.6]
 
  rotāpsaragaṇa macapiṅcapiṅ mamava tomara pamajanira
 anyat taṅ apalaga maṅuṇḍa coli śivapatra hana ri takuraṅ
 kapvā rukuh avaju sinimbaranya masavit səkar aruharuhan
 məttājenujənu mavəḍakvəḍak kanakacūrṇa kavigaran avū[23.7]
 
  saṅ paṇḍusuta paməkasiṅ lumampah ahavan sakaṭa maṇimaya
 saṅ mātali ṅaranira sārasārathi manojavani lakunira
 piṅhe dhvajanira kadi sarvavarṇa təkapiṅ dhanuh aṅadahada
 sə̄ṅniṅ makuṭa kavaca vāṅkavāsalivərañ juga ri harəpira[23.8]
 
  gandharvataruṇa ri harəp dhanurdhara padātinira saṅaṅ ivu
 len taṅ maliman alimunan dudūṅ makuda sārvuda mamava tuhuk
 lumrā dhvajanira həlariṅ vimāna kadi megha marəkiṅ aruṇa
 kākaṇḍa kadi liḍahiṅ antakāṅaladalad mamalaku bhuvana[23.9]
 
  saṅ citraratha pinakabāhudaṇḍa pinatih surapati marəka
 maṅ devata sapinasukiṅ surālaya tumūt ri vuri nr̥pasuta
 nānāvidha pagəlari sañjatanya kadi rəm kadi kilat avilət
 lvir parvataśikara tinolihiṅ ravi hanan kadi jaladhi pasaṅ[23.10]
 
  lvirnyān gaganacara mələk sakeṅ kuṭa makin sumahab aḍarata
 miṅsor maṅusir i sukuniṅ sumeru kadi sāgara maṅavaṅavaṅ
 sārsə̄k prakaṭa kadi laṅit rəbah saha navagraha makapuratuk
 lvīr andaru saṅaṅivu candra bhāskara paḍəm ri laku surapati[23.11]
 
  lvir saptabhuvana vahu vartamāna ri panr̥ṣṭinira paśupati
 kapvākrama tumitah avaknya riṅ sajuru kātaratara sumaput
 sāsiṅ kahavan atəmahan ləbū təkapiṅ aśva ratha gajapati
 lvah luṅka təmahan aratā təgal təmahaniṅ vukir alas inidək[23.12]
 
  canto 24: 
   prāpta ri lambuṅikāṅ girirāja kidul suranātha sənāddha saṅgraha
 āpan avās paṅapuyni musuhnira tūt gəgəriṅ gigiriṅ gunuṅ midər
 sāk sira saṅ kahavan kahalālaradan kapapag təkapiṅ surāpsara
 śeṣanikāṅ tinavan pinaṅan hinañaṅ təkapiṅ bala daitya rākṣasa[24.1]
 
  tan dva təkāladalad maṇimantakarāja manalyani sāhasāṅusī
 tan patuhan varagaṅ varagaṅ kalavan panəṅərnya tatan pasañjata
 kagyat anon magəlar makukud ta ya maṅkin atambəh atimbun akrama
 byūha surādhipa kātara sə̄k makarānana yeka dumehnya kaṇḍəga[24.2]
 
  de suranātha madan sira sāra śarīra huvus pinakāṅganiṅ gəlar
 mukya təmən nr̥paputra dhanañjaya paṅharəpiṅ sura riṅ raṇāṅgana
 citrarathādhika mitranirāparəkiṅ ratha sāra n umuṅgu riṅ liman
 mvaṅ surasaṅgha gajāśvarathanya padāti samūha vilaṅnya sārvuda[24.3]
 
  təkvan ikāṅ giridurga təgal palagan maratā hinapitnikāṅ juraṅ
   śuṣka   kuraṅ bañu pə̄ṅ vadarā havaniṅ ləvu guntur atap tikāṅ vatu
 priṅga juraṅnya kakilyan i rāryanirān humaḍaṅ humarəp rikāṅ musuh
 ṅkāna ta saṅkananiṅ maməgatməgat i pratisāra hanāṅrəpeṅ sukət[24.4]
 
  canto 25: 
   saṅ citraṅgada citrasena panihuṅ kānan paṅantīṅ gəgər
 muṅgviṅ keri ta saṅ jayāntaka sumār mākrəp kahañjur mahā
 sākṣād dhastanikāṅ gəlar haṅunaṅun mahyun rumohaṅ musuh
 maṅgəh byūhanirāpagəh mavunuhan tan pokihan durgama[25.1]
 
  sāmpunyān marəpāt katon ta sahabiṅ daityāḍarat ghūrṇita
 pakraknyān paḍa garjjitāṅamahamah sākṣāt gəlap sāyuta
 gritniṅ syandana paṅhrikiṅ kuda liman lāvan krəbətniṅ dhvaja
 vāgyutpāta kilat sake patakisiṅ daṅṣṭrāgra tan pāntara[25.2]
 
  sār sə̄k sañjata vāh mahāsura tasik muntab titahnyān vutah
 liṇḍūṅ rāt gumivaṅ mahītala bəlah saṅsāra kadyāyunan
 mrəmṅ āditya ləbū ḍəḍət paruṣavātāvor alisyus mələk
 saṅ hyaṅ meru rubuh tasik mavurahan brahmāṇḍa kāṇḍəg rəṅat[25.3]
 
  praṅ bvat detya mamāh gunuṅ parəṅ amūk durnīti tan vriṅ bhaya
 gutgūtən suməgut paḍāṅgragut apan krodhālavas gə̄ṅ galak
 praṅniṅ śūrasura pva sāra paḍa tāvantah matəmviṅ təṅah
 lvir guntur mapagut matambəh i harəp norāṅucap mundura[25.4]
 
  hūṅniṅ bheri mr̥daṅga māri karəṅə̄ deniṅ papan pākrəpuk
 āṅrəs kākrəcikiṅ təvək ketugikāṅ kontāṅəne sāmaja
 lāvan deni paṅohaniṅ maməkasi prāṇāṅuhuh kātara
 mvaṅ pahyāniṅ amə̄k ikā kr̥təbikāṅ vāhvāpulih mombakan[25.5]
 
  vyarthaṅ jantra panah galah kasəsəkan tan paprayogākabət
 aṅhiṅ kadga gadāṅəne silih arug riṅ tomara mvaṅ tuhuk
 anyat mānahut aṅdədəl paḍa silih bandhālupeṅ sañjata
 akveh māti silih təkək patəhikāṅ pātrəm lavan kris pamə̄k[25.6]
 
  kapvālvaṅ saka sevu sārvuda dudūṅ mātaṅga lāvan kuda
 rūgniṅ rəṅgarathān pabəntur asilih tiṇḍih rəmək bhīṣaṇa
 apraṅ riṅ kunapādri ta pva vəkasan saṅ vīra siṅhāḍapur
 məntas riṅ rudhirārṇavārurək arok hyun hyun vijah ghūrṇita[25.7]
 
  saṅ siddharṣi haneṅ laṅit harəp anontonātakut tālayu
 kapvāmrəm matukup kapə̄ kapələṅən trāsāṅlayaṅ miṇḍuhur
 āpan lvir sinaṅaṅ laṅit ri dilahiṅ sarvāstra muntab murub
 āvrəg riṅ ravilokamaṇḍala hilaṅ tīstīs tikāṅ bhāskara[25.8]
 
  lvirnyān maṅkana saprahāra kapahuṅ tekāṅ vatək rākṣasa
 tan vruh yan sinəsəb kagəm pinəgatan saṅkeṅ gəgər durbala
 saṅ citraṅgada citrasena tumitih mvaṅ saṅ jayāntāṅusī
 yekān pāvrəg i vuntat avri vulaṅun tan vriṅ laganyān vinor[25.9]
 
  abyūran kakasut vaneh paḍa ta yāmūkvūk maṅuṅsī kivul
 təkvan pvāsaləsək maṅunduri juraṅ vāhvāpulih kedəkan
 anyat teka riṅ antarāla pinananh rəmpūh tibāgənturan
 de saṅ pārtha lavan surendra tumitih saṅke harəp sāhasa[25.10]
 
  pāt mantrīnira saṅ nivātakavaca rvekāṅ kapə̄kan parəṅ
 saṅkīrṇaṅ bala daitya mukya kavənaṅ keṇḍit ləvih sāyuta
 kālanyān sinəsəb paḍālapalapan saṅ vīra vidyādhara
 kagyat durbala binvatan pinulihan deniṅ vatək rākṣasa[25.11]
 
  sakvehniṅ kahalāvaluy ri təka saṅ daityādhirājāpulih
 muntab krodhanirān kahənti pinusus sakvehnikāṅ paṅharəp
 hetunyān təka maṅdəmak kadi ta saṅhārāgni sākṣāt murub
 sə̄kniṅ rākṣasa bhāma sāk sakapapag sañcūrṇa bhasmīkr̥ta[25.12]
 
  canto 26: 
   kahalaṅ amara de saṅ asurapati māti matip atitihan inidək inamahamah
 ikaṅ apuliha tan panəmu havan anə̄r  i galahika nətər ~ ~ ~ anəsərakən   
 yama rika rasa rākṣasa təka mamulir hulu haṅunaṅun anəkək anəpak anəpah
 anaravataṅ asañjata saka ri puhun vulu saka ri mata śara muśala masulam[26.1]
 
  gaja ratha kuda ḍūli rəmək inadu durbala kagirigiri kadi giri pamugari
 surabala gila pinraṅ inadəgan arəs rinaməs asasaran alaradan alulunan
 gəlarira surarāja makaramuka śīrṇa panihuṅira rumuhun alahasa tura
 asidəkuṅ apulih ta nr̥pasuta tulakbalakaṅ ikaṅ amalakaṅ amalakuṅ asih[26.2]
 
  canto 27: 
   saṅ hyaṅ pāśupatāstramantra rinəgəp nr̥pasuta masamādhi sakṣaṇa
 rəp māvak tikaṅ agni rākṣasaśarīra pituṅ ayuta kapva sāyudha
 maryak mālun alumba riṅ gagana pūrṇa mətu saka ri tuṅtuṅiṅ panah
 krūrākāra təkāṅasut guməsəṅīkaṅ asura saha bhr̥tya vāhana[27.1]
 
  siddhi śrī maṇimantakādhipa manusmaraṇa vara bhaṭāra bherava
 accedyāmaraṇāṅjəlag ri təṅahiṅ havu ri hilaṅikāṅ balāsura
 dhyāyī rəp mətu taṅ balāsura muvah saka ri tutuk apūrva bhīṣaṇā
 iccānantara kātarāpulih amūk dumaśaguṇa haləpnikāṅ hilaṅ[27.2]
 
  piṅ pat piṅ lima yan minaṅkana muvah kagirigiri muvah trivikrama
 ṅkā saṅ hyaṅ tripurāntakāgniśara paṅləpasira ya muvah trivikrama
 ndah ṅkā yan pinasaṅ rahasyaniṅ upāya təkapira saṅ ārya phalguṇa
 sūkṣmajñānaniṅ antaśāpa katuturnira ri vəkasikāṅ anugraha[27.3]
 
  ṅəsṅə̄sən surasaṅgha māvrəg alayū təkap i paramaśaktiniṅ musuh
 saṅ pārthāta mahātumūt katavurag sira pinakapamuntatiṅ murud
 lvir kevran matavantavan tiki tinūt inujuṅan inirup sināhasan
 deniṅ rākṣasa paṅharəp mamanah aṅhudani muśala cakra tomara[27.4]
 
  yekān garjjita saṅ nivātakavacānudiṅi kiva maṅuṇḍa tomara
 hāh hāh mānuṣa dibya kon vənaṅ amaṅpaṅ aku sakalalokikāntaka
 akvīkiṅ makadr̥vyaṅ aṇḍabhuvanāku makahulunikāṅ jagattraya
 paṅlampūnya siluṅluṅamva muliheṅ nirayapada nahan vuvusnira[27.5]
 
  ndan saṅ paṇḍusutāsuve sira huvus tumihaṅakən ikāṅ śarottama
 nārācāstra śarīrabandhana ṅaranya saha japa samādhi devatā
 təmpuhniṅ varatomare sira mahārhapit i ya mapi kantəpiṅ ratha
 makrak saṅ maṇimantakādhipa təkāṅamahamah atəhər maṅadvakən[27.6]
 
  kālānyān kasilib kabañcana məṅā babahanikaṅ anugrahe sira
 tan vyarthān pinanah səsək śaravarāstra tutukira kaləṅgakiṅ ratha
 ambək niścaya sāvalepa magave lupa larapanikāṅ patin təkā
 byatītan təkaṅ antaśāpa ya tinūtni paṅavaśanikāṅ anityatā[27.7]
 
  canto 28: 
   huvus pəjah saṅ asuranātha riṅ raṇa
 linūd iṅ agniśara sabhr̥tya vāhana
 kadi pva kālayavana ḍūli sakṣaṇa
 śināpa denira kucukuṇḍatāpasa[28.1]
 
  rərəb kuvuṅkuvuṅ avilət riṅ ambara
 anīla nīlajalada maṅhəmū hudan
 raviprabhā kalaṅanirānisih katon
 viśeṣa cihna saṅ adhikāra yan pəjah[28.2]
 
  ikāṅ surāpsara mati len hanāsakit
 sinaṅgraheṅ amr̥ta təkap surādhipa
 yathārtha nā saṅ amara tan tulus pəjah
 muvah sulakṣaṇa saha bhr̥tya vāhana[28.3]
 
  mulih ta saṅ surapati tan vənaṅ kinas
 ikāṅ sukhāsamasama sə̄ṅnya riṅ muka
 mulih maṅarvani ratha saṅ dhanañjaya
 jənək mucap kramani təkapnirālaga[28.4]
 
  marək tikāṅ surabalasaṅgha riṅ ratha
 mavətvavətvan ulah ujar kasevakan
 paḍomucap kramani ləkasnirālaga
 balik tikā saṅ aguṇakāya tañ jəvah[28.5]
 
  byatīta saṅ muliha səḍəṅ haneṅ havan
 aneka taṅ jayaphala rājabhūṣaṇa
 viśeṣavāhana hana ratnakanyakā
 sapāṅhaḍāpan ulihiṅ aṅdhvajāhr̥ta[28.6]
 
  kunəṅ pva saṅ mabuhaya yeki varṇanən
 ikāṅ sənəṅ kadi hiliran paḍāṅhaḍā
 anekavr̥tta paḍa rinəṅvarəṅvakən
 svabhāva nāgata pinarabyakən hañaṅ[28.7]
 
  hanāṅaraṅ matəlasanāṅaraṅ huləs
 maṅə̄ hanan ləsu paṅisinya tan padon
 huvusnya saṅgraha katəkan panas bharan
 ləhəṅ ta kanya pabuhayaṅku riṅ natar[28.8]
 
  haneki parccaya ri hasihnikāṅ sənəṅ
 tumohi gə̄ṅni kahulunanya riṅ priya
 vuṅan bhavahni vuvusikā məṅənməṅən
 vənaṅ karī bañu hañaṅ aṅləbur tasik[28.9]
 
  haneki gə̄ṅ lara ləvihiṅ putək hati
 pilih titir pinaśapathākən iṅ tilam
 rare turuṅ vruhi purihikāṅ karāsikan
 vənaṅ ləñok ṅvaṅ i səḍəṅiṅ pasaṅgaman[28.10]
 
  hanākire vulat amanis panuṅsuṅa
 ikāṅ vuyuṅ saputana raśminiṅ guyu
 harəp tumiṅhalana jalunya pet sivi
 malah priyambadanika liṅnya maṅkana[28.11]
 
  dudū tikāmahayu vəḍaknya gopita
 muṅup katon ri hati luput sakeṅ tapih
 ləkas mahāpi lara sinaṅgraheṅ huləs
 pinet ikāṅ ubhaya hita tan kapaṅgiha[28.12]
 
  taṅeh kavraṇṇani laraniṅ surāṅganā
 viyoganiṅ vahu pinarabyakən hañaṅ
 ḍatəṅ ta saṅ surapati kapva ghūrṇita
 təkapnikāṅ tabətabəhan təkeṅ laṅit[28.13]
 
  canto 29: 
   atha sāmpunirān təka sukhasukhaniṅ jaya tan vuvusən
 hana pāvana nandanavana katəkānira pāṇḍusuta
 ndah aneka ta paṅharivuvuni manahnira sarvarasa
 paripūrṇa daśendriyanira tuməke viṣayanya kabeh[29.1]
 
  ginaveṅ abhiṣekaphala ta sira ratva riṅ indrapada
 praṇidhāna surendra manəlaṅa pituṅ vəṅi rakva sira
 satiləm vəṅiniṅ surapada rahinanya sataṅgal ika
 ya mataṅnya pituṅ vulana siran amaṅgiha śūraphala[29.2]
 
  śubhakāla ḍatəṅ krama mətu suranātha rikāṅ pasabhān
 inatag r̥ṣisiddhasuragaṇa paḍāgəlariṅ vataṅan
 valiniṅ suraloka humaḍaṅ atatā ginəlarnya kabeh
 aparan ta kasaṅśayanira saṅ anəmvakənāṣṭaguṇa[29.3]
 
  təka tārya dhanañjaya sinaji riṅ āsana siṅha maṇi
 makuṭādi sabhūṣaṇanira surarāja sinaṇḍaṅira
 makavastra limuṅsuṅanira saṅ ananta huvus dinala
 maṇinīla pamarṇa śaśarudhira dinrava mār araras[29.4]
 
  surarāja lavan yama baruṇa kuvera marək marəpat
 barəbət kala śaṅka murava gumuruh stuti devagaṇa
 aṅadəg ta vasiṣṭa sira pinakanāyaka saptar̥ṣi
 saha śānti maṅastvakəna jayajayāmr̥ta devamaya[29.5]
 
  bañuniṅ śatatīrtha pinupulakəniṅ ghaṭa hīra pitu
 rasa piṇḍa rasāyana sakala vajadrava saptaghaṭa
 amr̥tāntukiṅ aṅlvaṅi śaśadhara pūrṇa pituṅ kalaśa
 salikur maṇikumbha saha vidhi samāhita paṅdyusira[29.6]
 
  hana ta pras anārgha kagirigiri gə̄ṅnya haləpnya ḍatəṅ
 sphaṭikānaravaṅ pinahad udadhimanthana tuṅkubikā
 sahaneṅ hariloka śivapada pitāmahaloka təka
 pinakesinikāṅ paramarasa sama  mvaṅ acintyapada   [29.7]
 
  adavān vuvusən kramaniṅ aṅabhiṣeka ri pāṇḍusuta
 ri huvusnira maṅkana hana gr̥ha saṅgraha saṅ vinaraṅ
 kaləvihnya sakeṅ smarabhavana ratīmaya sə̄k i riya
 i rikā ta sirān dinunuṅakən umantuka mābababab[29.8]
 
  asalah sira bhūṣaṇa təlas arəpat masalin vəḍihan
 hana megha rinaṇḍiniṅ aruṇa śināpa parāgyanira
 aṅure kadi rājasa niram alavas juga rūpanira
 katəkā sihaniṅ mata vaja jaja bhūṣaṇa jāti sadā[29.9]
 
  i surambyanikāṅ pavaraṅan i rikā ta sirān paśila
 gr̥ha rāmya pituṅ siki midər upacāra paḍātiśaya
 hana sarvamaṇik vaṅunanika hanādhika puṣpamaya
 pavirāmanikāṅ paḍa piniḍuḍukiṅ smara riṅ śayana[29.10]
 
  canto 30: 
   vara menakā sira kinon surapati marəke dhanañjaya
 sira katvaṅiṅ suravadhū pinituhu təkapiṅ sakahyaṅan
 tuvi tan vaneh tuhatuhāṅgəhira makakulārya phalguṇa
 sira tāṅucap kadi lumālana sivuhən i saṅ dhanañjaya[30.1]
 
  laki hantuṣākəna ta gañjaraniṅ amənaṅiṅ raṇāṅgana
 pratuhun pamañcananikiṅ kapitu bapa təkap nr̥pātmaja
 hayu cakravartiniṅ arūm pinakaguru manis kinatvaṅan
 riṅ ulah vagəd paḍa huvus mayaśa paḍa təlas makabvatan[30.2]
 
  nya ta suprabhā nitanitan lihati makalavan tilottamā
 təkapiṅ maminta parihe riṅ avahiri ḍatəṅ tatan humuṅ
 amənaṅ hiḍepnikaṅ alah makin araras arumpukan gaḍuṅ
 papagən liriṅnya laki məṅgəp aṅuvahi gəluṅnya tan lukar[30.3]
 
  nya vaneh dr̥ḍhāmava vilāpa hana vahu huvus madarpana
 guməluṅgəluṅ kakakakānya sinurusuruyanya riṅ taṅan
 hana maṅgupit ruditagīta manamanama hastakośala
 kadi hintən esi dinələ̄ tiṅətiṅətakəniṅ pasaṅgaman[30.4]
 
  vəkasiṅ vəkas tiki kabeh nda tak amihəri tāku riṅ vaneh
 laku ta truhun tumama riṅ tilam aku mutuseka ṅayvana
 iti maṅkanojarira saṅ vinuvusan atikiṅ salah sahur
 aṅucap vaneh kadi nirāgraha tuhun umasuk mareṅ jinəm[30.5]
 
  vara suprabhā sir kinon mamuṅarana rikāṅ samaṅkana
 phalaniṅ huvus mapihutaṅ priya parəṅ umasuk mareṅ jinəm
 alvas patūtnira lavan padulurira ri kāla riṅ hənu
 rasa tan papaṅgila kinol rəṅurəṅunira tan təkeṅ hati[30.6]
 
  arəṇah saṅ arjuna marəkmarək aṅusapi gātra pet sivi
 anəpak taṅan saṅ anulak vahuvahu kinayuh təṅahnira
 asaputsaput susu parəṅ rva karika tinahānikāṅ ulah
 aləməh katona tumukup kətəkətəgira mār sumamburat[30.7]
 
  mavuvus ta saṅ nr̥patiputra mijil upasikāṅ karāsikan
 ibu tāsyasih mapa manista n alarisa halista yan lihat
 avanəh rəṅunta yat aməm vaja huvus atasak mirahnikā
 laraniṅhulun hinənəṅan kadi maṅucapucap lavan tulis[30.8]
 
  mapa deniṅ ahyas ibu ṅūni karaṇaniṅ anəmvakən hayu
 maṅunəṅ galuh karika nitya karamasiṅ anə̄bakən gəluṅ
 apupur mənur mavida kembaṅ asana karikā dyahiṅhulun
 athavāsusur təbu kita dyah ari tuhagaṇāpəpəh madhu[30.9]
 
  sira saṅ minaṅkana kahənti hatinira tuhun mapet sivi
 aṅəlihṅəlih makasahur paṅəsahira lavan rəṅihnira
 katəmu pva muṣṭini tapihnira lukar irikān tiniṇḍihan
 mata mesi manmatha tiniṅhalakən i mata tan lumismata[30.10]
 
  ri huvusnirān kavava mukṣa hatinira maṅuṇḍəṅiṅ dagan
 anaṅis tumuṅkul umusap hariṅətira matūt grətiṅ təṅah
 asaput huləs juga sirāgila təkapi mələsnikāṅ tapih
 mvaṅ ikāṅ pupū kadi kukū gaḍiṅ amayamayā təkeṅ wətis[30.11]
 
  nr̥paputra mātyakən avaknira riṅ ulah arūm priyambada
 təka piṅrva pintiga sirenubhaya hañar atūt ulahnira
 vuluh aṅharas təbu papaṅgihira paḍa rināmyaniṅ manis
 aṅənoh vavaṅ matəmu ros matəmu vuku silih dələ̄ mata[30.12]
 
  ndah aneka lālana pararyanira sasumukānaṅ indriya
 hana yan vijil suməlaṅ ahyas ajajar atitihtitih pupū
 aṅatag narendrasuta mañjiṅa ñamuñamur iṅ rasādhika
 gətihiṅ kukap kadi təgəl mamutani kadi hampasiṅ madhu[30.13]
 
  krama kāla meh təka ta nālikanira matutur ta suprabhā
 tumurun mareṅ bañu təhər mulih amirah ikāṅ matāpəḍe
 akədə̄kədə̄ lakunirāmirumiru təpiniṅ tapih lukar
 tumiliṅtiliṅ mulat i sor masəmu rəṅu paran kunaṅ katon[30.14]
 
  canto 31: 
   gandharvī surakanyakā mava mr̥daṅga tatapan aṅiriṅ svarāvatī
 vīnā rāvaṇa hastakośala maṅanti hana ta sinameniriṅ kiduṅ
 ambə̄niṅ tigasān aṅutkaṭa səkar jənu vaṅiniṅ asəp nirantara
 ambək saṅ vinaraṅ kavə̄r kavakavā titir aṅipi mareṅ smarālaya[31.1]
 
  sakvehniṅ vara ceṭikāmava manahnya ri taliṅa paḍānaviṅ kabeh
 vaṅvaṅ mātra ri kapriyambadanirān vinaraṅ amaji padmaniṅ hati
 hetunyān pakukur gəluṅ pati pəkulpəkul itiki hanan sinikvakən
 len taṅ bhrānta kədə̄ silih kisapu mārəkarəkana kəmulkəmul huləs[31.2]
 
  kagyat yan vətu suprabhā garavalan taya dumulurakən vijilnira
 āpan riṅ satiləm prasiddha sakuləm sira kapitu magantyagantyana
 rvā ṅve rvāṅ vəṅi vastuniṅ limavəlas vəṅi pinapitu nālikānikā
 nā hetunyan ulih pilih karakətan nda tucapa sira saṅ silihnira[31.3]
 
  maṅkat ratna tilottamā tumama tan magigu dahat apan huvus tama
 saṅ kocap titir aṅləbur brata huvus kr̥tayaśa matuheṅ pamañcanan
 ndān anvam kadi hantəlū kinulitan pumulunira payodharātənəṅ
 yāvat madyusa riṅ surālayanadī takari muvaha ratna kanyakā[31.4]
 
  saṅ menā manamākən ojar i saṅ ārya bapa pahalavə̄ tikuṅ manah
 hayvānəṅgah aṅel parārtha purihiṅ kadi kita guməgə̄ smarāgama
 nā liṅnyān paṅucap mulih tucapa saṅ kavəkas inadu caṇḍi riṅ tilam
 kadyāpraṅ marəpat huvus tinəbahan galah aḍəḍəs atuṅgalan raras[31.5]
 
  mojar saṅ nr̥paputra rakryan apa yan hinarəpakən umuṅkurāṅdyahi
 petpetən ṅvaṅ i rāmyarāmyani vuvusta pamasamasa ṅūni riṅ gihā
 maṅke sarvamanikvakən taṅan alah ṅhulun ibu təkapiṅ prabañcana
 ambəkni ṅvaṅ arəs madadyana tanah kavadi larani vuryaniṅ kukū[31.6]
 
  dyah yak mātya hələm huləs təmahanaṅkva sasiriṅa maran sinanmata
 nohan ṅvaṅ parəkən kasuṅkəmananiṅ mapi lara matukəltukəl hati
 aṅgoniṅ prihatin kunəṅ kəmulaniṅ mijil aṅənəs i tambvaṅiṅ vulan
 rakryan rāmyanikiṅ mamuktya sukhaniṅ sinikusiku maṅolakən təṅah[31.7]
 
  nāhan śabdanirāmanis kadi kire maṅətərakən i nālaniṅ hati
 saṅ sinvī kinisapvakəñ juga taṅeh kavənaṅa makiputkip tapihut
 tan saṅkeṅ vədi kapryaniṅ tahu tuhun hana keparitahānikāṅ ulah
 bvat mampəh ləkasiṅ priyambada sukhāṅinakinak ika yan huvus vineh[31.8]
 
  saṅsiptan ri huvusnirān kavava meh vaśa riṅ ulah aveh yathāsukha
 maṅgəh prītinikāṅ ulah kadi pucaṅ luvak atəmu lavan sərəh vaṅi
 ampəhniṅ mavisikvisik muni salə̄nira saha kisikiṅ huləs hañar
 hə̄hə̄h mātra lavan rəṅih paḍa rinəṅvakən ikaṅ anaviṅ silih gupi[31.9]
 
  canto 32: 
   akveh kətəkətəgira sṅ nr̥pātmaja lumālana suraduhitā
 rāmyāṅiliṅiliṅi manaṅhulun tinarimāṅudaṅudaṅa susu
 eñjuh maṅisapu təhər aṅharas pipi gəluṅ lukar inajumira
 ojar sira təhər ataləhtaləh təlas aveh səpah amasamasa[32.1]
 
  dyah saṅ kadi raras i hayunta denta magave ṅrəs i nalaniṅ hati
 tajyāmisani kari parasparasta halis olih aṅaniniṅ akūṅ
 lakṣmīni mataniṅ aṅaraṅ hayunta pinakāməṅaməṅan inamər
 kadyānəṅər asahasahan huvus matəmu deniṅ umulat i kita[32.2]
 
  tan samvas iṅ amuhara kūṅ vaneh grəti gulunta kadi tinulisan
 āṅrəs tapaki talitalinta deni paṅucalnya kalayu manəḍəṅ
 rakryan humənəṅa si kitāri tuṅtuṅi halista juga sumahura
 hyaṅ śrī karika humalivat hade vaṅini kenta karika kasirir[32.3]
 
  aum saṅ nr̥pasuta paja deniṅ ojar amaveṅ laṅit aṅalihakən
 nā maṅhudani rava sirān priyambadaniṅ onəṅ alavas aṅaraṅ
 maṅke ta karika subhaganta saṅ paḍa lavan səpahiṅ ahañutan
 kadyāsana k aruhun akəmbaṅ iṅ katiga tan sipi pinarəbutan[32.4]
 
  tan vehən aṅucapa marāṅhuvus pəjah aniṅhali ratibhavana
 saṅsāraṅ umulati matanta tībra laraniṅ kaparək aṅucapa
 rakryan sipi kari huyaṅiṅ kumə̄lakən unəṅnya manaṅisi vulan
 māmbə̄ kari gəluṅiṅ akūṅ rinaṅkəpan avak ri kita ya taṅure[32.5]
 
  nāhan paṅucapira təhər yathāsukha masaṇḍiṅ anaḍah i yava
 sāsiṅ parama rasa bhinukti sāriniṅ anindya rasa paḍa hana
 byātīta gatinira ḍatəṅ ta nālikanikāṅ samaya pinapitu
 mantuk ta sira vara tilottamā dinuluriṅ kaka śata vanitā[32.6]
 
  canto 33: 
   rare rasiki saṅ gumanti vinuruk ruṅ atanu vinarah riṅ iṅgita
 suvəṅnya maṇimāya pahyasana saṅ maṅarəki karikā sinaṅgraha
 ikāṅ laku kadīṅəriṅ liman ariṅnya savava lavan ambətiṅ təṅah
 miguhmiguh alon hanan kadi kinaṅsyan patakisikāṅ kale susun[33.1]
 
  vaṅunvaṅunaniṅ smarāmuhara kiṅkiṅ umahiṅ agave raras hati
 pavehnya lara rāga vatvanika vāhu mapatiga susunya komala
 lavaṅlavaṅikāṅ manah kadi tan evəh asuhunana kapriyambadan
 vəlahni paṅavaknya śoka maya paṅhrəti manisi matanya yan lihat[33.2]
 
  ya teka tinamākən epu ta kariṅ tinarima maka paṅkvanaṅ təṅah
 mijil pva vara menakāgigu məhāh tiki kinisapu miṅsəriṅ tilam
 katon pva hariṅətnya mogha kadi hīra rinəmək i səlānikāṅ susu
 vavaṅ marahakən huyaṅni hr̥dayanya dugaduga ri saṅ nr̥pātmaja[33.3]
 
  maśabda ta saṅ ārya māsku pakapuṇya manisi pamatanta toh lihat
 ri denya kinənan sipat ri pagavenya turida titir aṅlare hati
 pipinta pinatiknikāṅ bhramara kotuka luməvihi gandhaniṅ puḍak
 tapihta tinəṅət dahat kadi tapih təlas inapi paṅaṇḍutan vulan[33.4]
 
  vuvus nr̥patiputra maṅkana kasəṅkvan aṅənaṅənirārdha sāhasa
 tan ora kusumālume harasən iṅ bhramara sacanirān parigraha
 ikāṅ kadi rare pinə̄han anulak jaja kaṅəlihan aṅgətəl taṅan
 karəsnya səḍəṅan hañar tinipasan paḍa nisiri tikāṅ samaṅkana[33.5]
 
  mijil ta ya sinuṅsuṅiṅ kaka paḍāvəlas asəmu pacəh paḍāvuvus
 ariṅku kadi pāṅrəṅihniṅ anapak vatu ridaṅ amatəmvakən halis
 ikāṅ lara hitāvasāna palalun pva ta bibi tarahuprahub kabeh
 kadi vvaṅ aṅagəm vəlad dinudutan mata laranika māsku kə̄lakən[33.6]
 
  nahan vuvusikāṅ kakāṅatərakən masuka muvah arəs ta saṅ kinon
 katon mara manismanisni vaja saṅ priya kadi masiratsirat madhu
 kumə̄l ta juga yan pininta kasihan vruh aṅiriṅi pataṅkisiṅ kale
 məne paḍa məne vuvus paḍa vuvus riṅariṅani vuvusnya tan humuṅ[33.7]
 
  canto 34: 
   katuhvan ndi ṅvaṅ tan gila təkapikāṅ duhka tamuyan
 karəsrəs lvirnyānon kadi daṅananiṅ krisniṅ avayaṅ
 hanan mrəm maṅlampū tuhun aṅəsəsan māri manulak
 apan vahvāmaṅgih rasa huvāhuvā tan pakəcapan[34.1]
 
  laluṅ səṅkər mantuk ta rasiki kakātiṅkah aṅiriṅ
 ikāṅ rūpāṅdevī śuci kadi laṅit tan pajalada
 kadi śrīniṅ sandhyān pakakəmul ikāṅ raṇḍi tinulis
 vətis keṅis gātranya kadi tapakiṅ vintaṅ aṅalih[34.2]
 
  taṅeh yadyan varṇan saka sasiki deniṅ mamaraṅa
 tiga lvir saṅ kekət rara tuha rare byakta riṅulah
 byatītan sāmpun saṅ kapitu sapanivyan silihasih
 pradhāna strī len taṅ tumama tama tapvan kaharana[34.3]
 
  ri kālanyan maṅkā sukha vibhava tan pāṅənaṅənan
 kapaṅgih de saṅ pārtha sivuhən ata tvasnira kədə̄
 təkap saṅ kārīṅ āśrama mapa kunəṅ lvirnira məne
 ivəhniṅ janma vvaṅ kalapakat i lambuṅ vvaṅ ahurip[34.4]
 
  ya hetunyan ləṅləṅ maṅənəs umareṅ nandanavana
 hana nyāsa bvat madhyapada manavaṅ pājarajaran
 mahandoṅ luṅsir mogha kadi guyuniṅ paṅkti maṅuṅaṅ
 mapaṇḍāpaṇḍañ cāmara kadi kukus māsana mabət[34.5]
 
  apan moghā varsih sira təkapikāṅ svargaracaṇa
 kadi lvirniṅ bhūmi pracalan avakiṅ mānuṣapada
 samaṅkā taṅ teja pravala pakəkəsniṅ surapada
 mataṅnyān sarvābhrā maṇimaya dudūṅ kañcanamaya[34.6]
 
  tan āścaryānon kalpataru parijātāparimita
 kədə̄ deniṅ kiṅkiṅ tvaṅira n ayayah lāvan akaka
 tumolih kāsyāsih saṅ aṅarəparəp kāri riṅ alas
 mataṅnyān paṅlampū dalihana ṅikət bhāsa rudita[34.7]
 
  rinekākən muṅgviṅ vulətan aradin varṇa cacahan
 tinəṅhātəṅhā lālana paraniṅ ambək mabayaṅan
 huvus tuṅgaltuṅgal ta juga kavəkas tan hinuvusan
 rinəṅvan tiṅhal svaṅ lagi vinaluyan deniṅ amaca[34.8]
 
  canto 35: 
   yak mātību hələm patər təmahanaṅkva mamarəṅana tambvaṅiṅ vulan
 rakryan sāmpun atəmva lāvan ika saṅ panuluyan apa dāya lalvakən
 yan kālanta heneṅ tilam tiliṅi tāku taliṅa panaṅisku rəṅvakən
 nda k ton ləṅgaṅa ta pva denta maməkul mamituturi vilāśaniṅ hulun[35.1]
 
  yan petən huripiṅ hulun pahadələ̄n riṅ asana karuhun səkar sapaṅ
 bhrāntaṅkvibu katona riṅ manuk adoh maṅəḍapəḍap i lambuṅiṅ vukir
 ləṅlənku n vulatiṅ vulan karahinan katuturana ya k āṅrəṅə̄ kuvoṅ
 nāhan hīṅanirāṅikət kasuvayan miṅətiṅət ikaṅ antya menaka[35.2]
 
  ndan saṅ ratna tilottamānuturakən maṅənəs i vuri tan kinavruhan
 bhrāntāmbəknira deni tan tulus ikāṅ kakavin apəga tan vənaṅ kumə̄l
 hetunyān paṅiduṅ sapāda rasa bhāṣa mutusi palupuy dhanañjaya
 yekā satya ṅaranya riṅ kadi kitānivi kavi vəkasiṅ patibrata[35.3]
 
  nāhan tāntya tilottamāviṅaviṅan taruvara təhər aṅhəmū guyu
 saṅ pārthāta lələh manolih aparan tiki manulusakən vicakṣaṇa
 nāhan liṅnira saṅ maliṇḍuṅan atāṅgyat aṅupiki pacəh nr̥pātmaja
 harṣāveh pakapūhanāṅlavani rāga hana kadi mulat kasaṅśaya[35.4]
 
  akveh lālana saṅ nr̥pātmaja mijil ta sira təhər atuntunan taṅan
 tanṅeh yan caritan vilāśanira riṅ saka sasiki ginanti denira
 saṅsiptān upalakṣaṇākəna huvus təka ta sira pituṅ vulan gənəp
 hetunyān pamuhun ta mantuka ri jə̄ṅ surapati mararəm kr̥tāñjali[35.5]
 
  mojar sājñā bhaṭāra mantuka manəh surapati manaḍah varāmr̥ta
 aum aum putra katon tvaṅiṅ makaka lāvan ayayah ika tan kagiṇḍala
 tan doṣan pasayut mamīkita purihniṅ anahura hutaṅ sasambhava
 rapvan rāmya vinarṇanānikaṅ anāgatakavi vijayanta don mami[35.6]
 
  lvāmbəktānaku hayva ta ṅ vaṅ asalin manah i təkanikāṅ anugraha
 kadyāmbəkta rikān səḍəṅ tapa jugāmbəka tan lupa riṅ samāhita
 saṅ yogīśvara tovi saṅ tumənu ṅ aṣṭaguṇa kajənəkan pva riṅ sukha
 yan tāmtāmana ṅ indriyā puhara mūḍapatita niyatā bakal muvah[35.7]
 
  akveh caṇḍi rəbah katona təkapiṅ variṅin athava bodhi hambulu
 litnyālāyanikāna yan pipilaneka davutana kapāna yan hana
 hīṅanyan vatunən tikāṅ mada vimoha tumuvuh i manahta sapvani
 yan tāmtāmana viṣṭi yan paṅavaśanya bhasa mamubura ṅ parakrama[35.8]
 
  nāhan liṅnira saṅ hyaṅ indra maṅadəg nr̥patanaya huvus  sinaṅgraha   
 de saṅ mātali muṅgahiṅ ratha sasañjatanira tumihaṅ sinimpənam
 maṅkat maṅkin aṅindriyāpan ativega saka ri lariniṅ samīraṇa
 byātītan laku saṅ dhanañjaya taṅisniṅ alara kari yeki varṇanən[35.9]
 
  sakveh saṅ maṅaraṅ vimūrccita huvus paḍa kapihutaṅan karāsikan
 mūkṣāmbəknya tumūtakən larinikāṅ ratha paḍa ləyəp aṅdələ̄ tavaṅ
 hisniṅ luh tikəliṅ halis pinakapahyasika katiga luṅsuriṅ tapih
 sambatnye hati riṅ puḍak paḍa katon hana mətu tinatanya riṅ tətə̄[35.10]
 
  hāh saṅ mās maṇikiṅ hulun sənəṅ apaṅkva kita ya k aṅadəg rinūpaka
 saṅ metmet i manisku keñjuh apuyurpuyur agələm amahvamahvani
 saṅ vruh riṅ gitaniṅ hulun ya k aṅəlihṅəlih apilara tan ginocara
 luṅhā pva ṅ sahajāmənərmənərakən pupur i rahi manambyakən pipi[35.11]
 
  luṅhā pvā huvuseka tān ariṅa cumbana təlas ahuruphurup hurip
 ndi ṅ vaṅ meta karāsikanta vinisikvisikakən iṅ akālihan huləs
 tolih sākni gəluṅku tan sinuruyanta jariji tumibeṅ salaṅsalaṅ
 nda k hāt hāt ragətiṅ hulun ri susu denta mituturana kiṅkiṅiṅ hulun[35.12]
 
  ndī kukvanta ta kumbarah salahasaṅku k aləṅavaṅi yan tibāṅ taluṅ
 nda k vāsvās mukaniṅ hulun mapi turū mamuni guyu sinaṅhulun təhər
 mvaṅ yan heva miṅe syapā tika mamet aparan i liriṅiṅ hulun priya
 tan tr̥ṣṇanta maṅāryakən syapa tikāmupihupiha halisku yan tikəl[35.13]
 
  riṅ janmāntara yan kalaṅkyaṅa kitāku jalada maṅurambateṅ vukir
 nda k vāsvās panaṅista tuṅsira rəməṅku lihatana sakeṅ tahən ragas
 yan meh prāpta sumambəra ṅhulun aliṇḍuṅana ta ku ri hə̄bniṅ er tali
 bhuktinta pva risisku denta ri surupniṅ aruṇa maləsāku nistura[35.14]
 
  yan paṅjanma kiteṅ gaḍuṅ hulun adadyana liraṅ i sarenikāṅ juraṅ
 byakteki n ta maṅola yan vulata riṅ pupus aputih apan hañar məkar
 luṅluṅtā ṅalayan harəp harəp añumbana humabəta tāku kāṅinan
 rapvan vruh ri səkəlniṅ ahyun añuluhñuluha mapuharāṅgagap tavaṅ[35.15]
 
  canto 36: 
   nā sambatnikaṅ apsarī valuyanā ta gati nr̥pasuta
 cuṇḍuk riṅ vadarītapovana kakārinira paḍa hana
 sākṣāt vāk sukha rāmya karva kadi megha manuruni tasik
 saṅsiptan ri huvusnikāṅ samaya digvijaya gatinira[36.1]
 
  sāmpun katəkaniṅ kathārjunavivāha paṅarananike
 sākṣāt tambayira mpu kaṇva tumatāmətumətu kakavin
 bhrāntāpan təhər aṅharəp samarakarya maṅiriṅiṅ aji
 śrī airlaṅgha namo stu saṅ panikəlan tanah aṅanumata[36.2]
 
 
ity arjunavivāha samāpta   