The Śikṣā Guru.  or ‘The Instructions of the Teacher’ edited by Aditia Gunawan
Witnesses:
msA: Perpustakaan Nasional Republik Indonesia, Jakarta, L 642
msB: Perpustakaan Nasional Republik Indonesia, Jakarta, L 633
msC: Perpustakaan Nasional Republik Indonesia, Jakarta, L 628

Current Version: draft, 2022-08-23Z
Still in progress – do not quote without permission.
Copyright (c) 2019-2025 by Aditia Gunawan.
  
chapter 1: 
  [1.1]ndah nihan varahakna mami rumuhun ri saṅ sevaka dharma, katəkan kita ruməṅə̄kəna kavivekan saṅ hyaṅ dharma, mvaṅ kabyavasthānikaṅ saṅ hyaṅ ajñāna, hana trikāya maṇḍala pariśuddha, ṅaranya, inujarakən saṅ paṇḍita ri saṅ sevaka dharma, nyāpan tahan kveki ulah śabda lavan ambək, yan kva hana malīna ri hr̥dayanta, ya teka prih pəgəṅən(,) rakṣa pahayu juga ya, apan hetuniṅ manəmvakən sukhaduhkha halahayu.
 [1.2]yan pinahala ulahta, śabdanta, ambəkta, niyata kapaṅguhnikaṅ hala denta yan maṅkana, yan pinahayu ulahta,  śabdanta, ambəkta, avas kapaṅguhnikaṅ hayunta yan maṅkana, ya ta mataṅyan hana paribhāṣa kumvaṅ madyus-dyus vvay tinəmunya kasvabhāvaniṅ janma, hala tuməmu halanya, hayu tuməmu hayunya, maṅkana lvirniṅ janma.
 [1.3]ndya dr̥ṣṭānta, iriki dadyanya, hala deniṅ halanya, hayu deniṅ hayunya, nihan upadyanta, hana ya maṇik anargha ṅaranya, tan kinavruhan mulyanya, tan paprameya ri rahayu, kaliṅanya ikaṅ maṇik anargha, lavan maṇik sarveṣṭa, yogya karikāpusənta ri gaṅsa, tambaga lavan timah, aparan ta yogyanika, niyatār  mijil śrīnika lavan dhanuhnika, maṅka pva yogya paṅapusanta irikaṅ maṇik anargha, paṅikətanta irikaṅ maṇik sarveṣṭa.
 [1.4]nihan liṅnira ri saṅ hyaṅ śāstra ləpas ca vuṁkunuṅ ceva, adhika udika tatte tatur tathya tuṅgəṅ, tad eva nigaḍyate, apan sinaṅguh rambut ləpas ṅaranya, vulu pasagi ṅaranya, hana vuṁkunuṁ ṅaranya, hana uḍika, hana tater, hana sorasa ṅaranya, ika ta kabaih yogya karika paṅapusan ta irikaṅ maṇik anargha, paṅikətanta irikaṅ maṇik sarveṣṭa, taham pih yāpusən ta ri gaṅsa tambaga lavan timah, aparan ta yogyanika, paṅapusan ta irikaṅ maṇik anargha, paṅikətan ta irikaṅ maṇik sarveṣṭa, nahan liṅnya ri saṅ hyaṅ śāstra, ləpas ca vuṁkunuṅ ceva, adhika, uḍika, tater tatur tathya tuṅgəṅ nu yogyanika. 
 [1.5]hana ya mas kanaka santaṅva ṅaranya, mas kanaka jātirūpa, sakati mulyanya, vrəttya inapisan pituṅ apitu, matəmahan ta ya satahil i vatu bratnya, ndya ya teka tuṅgəṅ, tan limbak ləgə, an inapi muvah, apan samaṅkana juga, pinakādiniṅ mas kabaih, ndah ya teka yogya rahayu paṅapusanta irikaṅ maṇik anargha, paṅikətanta irikaṅ maṇik sarveṣṭa.
 [1.6]ya ta kāpusan deni gaṅsa tambaga lavan timah, tar mijil śrīnika lavan dhanuhnika, aparan tar yuktinika, salah nija(,) salah karma, salah svabhava ṅaranika, iva maṅkana ta saṅ hyaṅ dharma viśeṣa, sira maṇik anargha, ṅuniveh avakta(,) yeka maṇik sarveṣṭa ṅaranya.
 [1.7]ndah ta yāṅkən gaṅsa tambaga lavan timah, ika tan yogya rakətakəna irikaṅ maṇik anargha, paṅikətanta irikaṅ maṇik sarveṣṭa.
 [1.8]nihan ya(,) ulah mahala, śabda tar yukti, ambək magələh ri kapva kaṅ janma, ṅuniveh ri saṅ paṇḍita, kaliṅanya tan yogya kari ulah mahala(,) śabda tar yukti, ambək magələh, rasākən i saṅ hyaṅ dharma, lavan rakṣa ri śarīranta, ṅuniveh ri saṅ paṇḍita, taham pih tar yukti ika, punaruktanikaṅ kavvaṅanta, hilaṅ masihniṅ manak maṅrabi, manak makadaṅ mvaṅ renanta, ya tan vnaṅ rumakṣa ikaṅ ulah mahala śabda tar yukti ambək magələh ri kapva kaṅ janma, ṅuniveh ri saṅ sādhu, ndya yogya paṅrakṣanta, ri śarīranta, yeka santaṅva liṅ saṅ paṇḍita, kanaka santaṅva ṅaranya, ulah rahayu, śabda rahayu, ambək rahayu, ya rakṣākəna saṅ hyaṅ dharma. 
 [1.9]nihan mataṅyan trikāya maṇḍala pariśuddha ṅaranya, liṅ saṅ paṇḍita, tri ṅaraniṅ təlu, śuddha ta ya trikāya maṇḍaləm, ityuktam, nahan trikāya liṅ saṅ paṇḍita.
 [1.10]nihan *təmbəynya sih saṅ paṇḍita ri saṅ sevaka dharma, pariśuddha ta ri ambək rahayu, usən hayva kasəlapan ambək magələh, nirmalaṁ hr̥dayam citam, ndah pahaliṅlaṅ kaṅ manah pvāmbək tiṅət maṅaṅən-aṅən(,) prihən *bhikṣālakṣanam. 
 [1.11]nihan lakṣaṇanta viku, hayva tr̥ṣṇa ri hulun juga, byakta taṅ rambut pinəgatan, ya ta pəgati, tan kavighāta malaṅ kva hana, ya tika pariśuddha timpalakəna kunaṅ rətakəna, ya ta mas r̥kr̥t masəkar *vañva ṅaranya, maṅkana ta kita masevaka *di saṅ paṇḍita, hayva ta kita gumavayakəna gurutalpaka, jagat upadrava, katakuta ri sira, bhaktyānukul ta kita ri saṅ guru, gavayakəna kasupraṇata, di saṅ guru, təka ri saṅ paṇḍita, dataṅ ta ri kasādhyanya. 
 [1.12]maṅkana ta kita hulun ri saṅ paṇḍita, ṅuniveh ri saṅ prabhu, tar gavayakəna prabhu drohaka, dəṇḍana vinigraha, katakuta ri sira, marapvan tan kita na kajval pati biṣama, bhaktya ta kita ri saṅ prabhu, mataṅyan təka ri kasādhyanya, maṅkana ta kita rāma, kalaṅ, gusti, patih ri banva, kunaṅ dharma tulājñānaniṅ kadi kita, hayva ta kita timpaṅ svara ri byavahāra, tan paṅivakən təṅən ri guṇadosa, tar yukti purihniṅ vvaṅ atuha, ujar saṅ hyaṅ āgama, hayva tutakənanta, ya ta mataṅyan tar katəkan trikāyamaṇḍalam cittam, nihan saṅ hyaṅ trikāya maṇḍala pariśuddha ṅaranya, kayatnakəna saṅ sevaka dharma, ya təmbəynya sih saṅ paṇḍita, ri saṅ sevaka dharma.
  
chapter 2: 
  [2.1]ika hana ta kapiṇḍva sih saṅ paṇḍita ri saṅ sevaka dharma, ya daśaśīla ṅaranya, ndya ya nihan, śrotra, cakṣuh, ghrāṇa, jihvā, vāk, tvak, pāṇi, pāyūpastha, pāda, ini rəṅə̄kəna saṅ sevaka dharma. 
 [2.2]śrotra ṅaraniṅ taliṅa, apa viṣayaniṅ taliṅa, pinakadvāraniṅ maṅrəṅə̄ ikaṅ śabda hala hayu, maṅrəṅə̄ kita śabda manis arum(,) enak manahta, maṅrəṅə̄ pva kita śabda mahala, sākṣāt tan kahiḍəp doṣanika, tan piniṇḍvakən(,) kārya hayu ri saṅ guru, ya ta kayatnakəna saṅ sevaka dharma, tuli maṅrəṅə̄ aji saṅ viku.
 [2.3]cakṣuh ṅaraniṅ mata, apa visayaniṅ mata, anon ta ya hala hayu, aveh sukhaduhkha, yar apa ika aveh sukha, pinakapanonta ri ulah rahayu, laṅsar kita denya, yan apa ika aveh duhkha, mulata mas ri paḍanya janma len saka rika, lumaku ta kita mareṅ sabhān, anon mara kita vvaṅ cheda, vuḍug, tugəl(,) təlihən, *buḍaya, tikəl(,) kəjəṅ(,) *kəkəṅ, salvirniṅ *bhīmarūpa haneṅ rat, ṅuniveh buta tulīniṅ panvan (paṅrəṅə̄), hayva peda kunaṅ yan kita anvan vvaṅ *chedakṣara, hayva ta kita maṅkana, *caṇḍaparihāra ṅaranya, apan tar kinavruhan ikaṅ *nijakarma, ṅuniveh vvaṅ duhkha denika, ya ta kayatnakəna saṅ sevaka dharma.
 [2.4]ghrāṇa ṅaraniṅ iruṅ, apa viṣayaniṅ iruṅ, pinakapaṅambuṅ ta gandha surabhi, asurabhi, *asādhāraṇa, surabhi ṅaranya vaṅi, asurabhi ṅaranya abva lavan hapək, asādhāraṇa ṅaranya *haṅit, mataṅyan tri pabhedaniṅ gandha, aṅambuṅ pva kita gandha vaṅi, enak manahta, aṅambuṅ pva kita abva hapək, tar enak manahta, ya mətu krodhanta, ya saṅkan mətu śabda tar yukti, tan karasa ikaṅ trikāya paramārtha, ya ta mataṅyan prihən kayatnakəna ikaṅ viṣayaniṅ iruṅ, de saṅ sevaka dharma.
 [2.5]jihvā ṅaraniṅ lidah, apa viṣayaniṅ lidah, pinakapagoṣṭhinikaṅ ṣaḍrasa ṅaranya, lavaṇa, kaṭuka, tikta, amla, kaṣāya, madhura, ya sinaṅguh ṣaḍrasa ṅaranya, lavaṇa hasin, kaṭuka *lada, tikta pahit, amla hasəm, kaṣāya vuduk, madhura manis, nahan sinaṅguh ṣaḍrasa ṅaranya, kabhukti kunaṅ ika denta jənəka ri sakita denya, hayva ta kita maṅkana, təka kasādhyan deniṅ viṣayanya, ya ta ketu tumiṅgalakəna kārya hayu ri saṅ guru, tan karasa ikaṅ trikāya maṇḍala pariśuddha yar maṅkana.
 [2.6]vāk ṅaraniṅ śabda, apa viṣayaniṅ śabda, tar tutakəna sakojarta, vak pāruṣya(,) capala asta, rika durbala masukər, tar paṅinakən ri lokapara, kunaṅ ujaranta, śabda manis arum vulat manohara, salvirniṅ maṅdadyakən kaviratyanya, mvaṅ karəṅə̄ deniṅ lokapara, maṅkana ta kita rumakṣa śabda.
 [2.7]tvak ṅaraniṅ kulit, apa viṣayaniṅ kulit, *ṅarasa *ṅahiḍəp panas tis, ikaṅ maṅkana, kaliṅanya, ya prah pəgəṅən juga ikaṅ viṣaya mijil saka ri kulit.
 [2.8]pāṇi ṅaraniṅ taṅan, apa viṣayaniṅ taṅan, *masāṅguliniṅ taṅan(,) matalaṅkup yan paṅucap lavan saṅ guru, mvaṅ tan pasalaṅgapan tuṅgal lavan saṅ guru, ṅuniveh tan panuduh asta mukha saṅ guru, tan pacumbana yan gamələn taḍahən saṅ guru, athava tan paṅalap drabya hyaṅ saṅ guru, ṅuniveh riṅ rat kabaih, kaliṅanya, hayva paracidra yar hana kahyunya, hanāsipattra ri aji saṅ viku, nihan deyanta rumakṣa taṅan.
 [2.9]pāyu ṅaraniṅ lət, apa viṣayaniṅ lət, utər saṅgāṅisiṅ maṅhətut deyanta rumakṣa lət, tan pahətut ri harəpən saṅ guru jana, tan paharəpa vvaṅ yan aṅisiṅ, tar kinvan  de saṅ guru, mvaṅ saṅ paramābhyāgata kabaih, nihan deyanta rumakṣa silit.
 [2.10]upastha ṅaraniṅ pəlat, apa viṣayaniṅ pəlat, ānanda aṅəyəh, nihan kaliṅanya, tan paharəpakəna vvaṅ maṅəyəh, ṅuniveh para sujanma kabeh, lanaṅ vadvan, hulun hadyan(,) kaniṣṭha, madhyamottama, apan agəṅ *marurucanya, mətu papaniṅ dadi vvaṅ, apa pinakapāpanya, anon mara kita vvaṅ dinval, doṣanya ta, strīsaṅgrahanya, mitradroha, gurudroha, muṅpaṅ rabi laraṅan, aglis āvak siki tan ahayu yan maṅkana, kayatnakəna saṅ sevaka dharma.
 [2.11]pāda ṅaraniṅ suku, apa visayaniṅ suku, lumaku asiṅ saparanta, yar maṅalvar maṅiḍul, maṅulvan maṅetan, atava anrap ta sila, kunaṅ deyanta maṅrakṣa suku, tan paḍəḍəlan, tan paṅraṅkakan tan *pamagah-magahan, tan pamire-mire, tan paluṇḍu, tan *padvaṅdaṅ ri harəpən saṅ guru, ri paramābhyāgata kabaih, nihan ta rumakṣa suku, kayatnakəna saṅ sevaka dharma.
  
chapter 3: 
  [3.1]nihan ta kapintiganya sih saṅ paṇḍita, ri saṅ sevaka dharma, nihan pañcaśikṣā ṅaranya, ndya ya nihan,
   akrodho guruśuśruṣā
 śaucam āhāralāghavam |
 apramādaś ca pañca vaite
 niyamāḥ parikīrtitāḥ ||[3.1]
 
   [3.2]akrodho ṅaranya, tar dadi ika saṅ sevaka dharma, mentonakən krodhanya i harəpən saṅ guru, ṅuniveh i para sujanma kabaih, guruśuśruṣā ṅaranya, bakty anukul ta kita ri saṅ guru, tar madvah ri suku saṅ matuha, maṅkana yar hana pakvan saṅ guru, pariśuddha ta kunaṅ, kayatnakəna taṅ trikāya paramārtha, ya ulah rahayu, śabda rahayu, ambək rahayu, advah aparək kayatnakna ikaṅ trikāya maṇḍala  pariśuddha, mvaṅ daśaśīla, pañcaśikṣā, nahan kaśuśrūṣāniṅ maṅguru ṅaranya, śauca masəhan taṅan yan magaməlan taḍahən saṅ guru, ṅuniveh drabya hyaṅ saṅ paṇḍita, āhāralāghava, śīghra ta kitānaḍah, agəṅ kəpəl kāmakāra śīghrānaḍah, hayva ta kita maṅkana, ya kukṣi pura ṅaranya, umapa pva deniṅ manaḍah kaliṅanya, ya ta prāṇa sadhāraṇa juga upajīvaniṅ umaṅən-aṅən saṅ hyaṅ hayu, nihan pañcaśikṣā ṅaranya, kayatnakəna saṅ sevaka dharma.  
  
chapter 4: 
  [4.1]nihan kapiṅpatnya sih saṅ paṇḍita, ri saṅ sevaka dharma, ini dharmaśikṣā ṅaranya, ndya ya(,) nihan ślokanya,
  ālekhyam hasitam gītam 
 jr̥mbhanam ca kaṇṭhāravāñ | 
 śuddham ca phalarahasyam
 na karotu gurumukhe ||[4.1]
 
 [4.2]kaliṅanya, ālekhyam ṅaranya, hayvānurat-nurat ləmah, hayvānurat salə, ṅuniveh śarīranta, yan pasevaka ri saṅ guru, apan hana vvaṅ sulakṣaṇa, agələm tumulis-tulis pupūnya, yan paṅucap lavan saṅ guru, hasitam tan paguyvan-guyvan, ri harəpən saṅ guru, ṅuniveh abañol, gītam tan paṅiduṅ, denya tan pamikvanvakən kavijakṣaṇaan, yar tan kinvan de saṅ guru, jr̥mbhanam tan paṅucap lapā varəg ri harəpən saṅ guru, kaṇṭhāravam, tan paṅhvab, †akadanəm† tan paṅulet ri harəpən saṅ guru, †sudəm† phalarahasyam tan paṅucap aṅkara ri harəpən saṅ guru, ṅuniveh mikvanvakən namaniṅ mañal, hila-hila maṅkana, na karotu gurumukhe ṅaranya, nihan kaliṅanya, tar magavayakəna saṅ sevaka dharma.
 [4.3]nihan ta  dharmaśikṣā ṅaranya,
  śalākāñjanam suravile, paṇadantagharsādhyasta ceva
 maprayāsamagama, ceva masva ceva mibuḥ
 kramaviduḥ ceva nervayude, uddatayudena kaləm suparigrahaste[4.2]
 
 [4.4]kaliṅanya, śalākāñjanam tan pacələkan ri harəpən saṅ guru, ri harəpən *astri laraṅan, suravile tan *pakrala-krala yar paṅucap ṅuniveh yan pasila, tan lepana, tan pavədakan, yan baturan saṅ guru, ṅuniveh mijil valaharnya panti, asvāgata kunaṅ, dantagharsā, tan pasusur yan paṅucap lavan saṅ guru, adhyasta tan pahyasniṅ memen, agəṇḍiṅ kecaka, hārahataḥ tan pavaja savilah, prayāsamāgama, tan padələan lavan astri laraṅan, ṅuniveh astri saṅ guru, mava ivak sama dagiṅ, tan paṅabhyāsa paṅan inum, ri harəpən saṅ guru, ya ika sinaṅguh dharmaśikṣā ṅaranya, kayatnakəna saṅ sevaka dharma.
  
chapter 5: 
  [5.1]nihan kapiṅlimanya sih saṅ paṇḍita, ri saṅ sevaka dharma, ndya ya, nihan.
  gurutalam pravakṣyāmi
 mahāyānam hyatistanti |
 durbhage hinarsabekṣaḥ
 sakābhyāsa praṇamyāsīt ||[5.1]
 
  [5.2]ini guru talapakan pravakṣyāmi, umucapan saṅ hyaṅ hayu, mahāyānam hyatisṭa=ṭānti, atīta ya saṅ mahādhika, svagata maheśvara, hulun hadyan kaniṣṭha madhyamvattama, laki vadvan, ya vataṅakən sādhyanya saṅ hyaṅ hayu, vinarah ya ri guru talapakan rumuhun, apa  dumehnya maṅkana, guru tan magave durbhaga, yan apa ikā, ya tinutakən ikaṅ guru talapakan rumuhun, sakābhyāsa praṇamyāsīt, tlas pva kita tumutakəna ikaṅ guru talapakan ri kita, praṇamya yātah səmbahən, səmbahən ṅaranya, pituhun, kaliṅanya,
  anāma hīnavākyam ahi
 siṁharūpañ ca grahaste | 
 gurusaṁghāsanam pritam
 gr̥hate namaniṁ mate || [5.2]
 
 [5.3]anāma tan kapaṅguh namaniṅ guru, hīnavākyam tan paṅucap saṅ hyaṅ hayu, tan upəta saṅ matuha, siṁharupañ ca grahaste, katvantān pintonakən krodha ri saṅ guru, tan dadi maṅkana, saṅ guru saṁghāsanam pr̥tatəm śumīghraa yan kapapag saṅ guru ri havan, ane kapaṅguh ri svadeśa kunaṅ, səmbahən ta saṅ guru, mvaṅ tan agəlis mavuvus ri saṅ guru, ṅuniveh tan paruhunan laku  saṅ guru, tan pavurugan yan padyus, tan panapak maya saṅ guru, tan *paṅhəban saṅ guru, tan paṅinum tvak saṅ guru, tan *paṅambvan taḍahən saṅ guru, tan paṅaṅgva agəm-agəman saṅ guru, yan tan kinvan, len saṅka rika, tan pabaryan-baryan astri saṅ guru, anak saṅ guru, rāma tuha saṅ guru, pesi saṅ guru, kapvanakan  saṅ guru, tagon-tagonan saṅ guru, tadinan saṅ guru, nahan sinaṅguh guru talapakan ṅaranya, kayatnakəna saṅ sevaka dharma.
  
chapter 6: 
  [6.1]nihan ta kapiṅgənəpnya sih saṅ paṇḍita ri saṅ sevaka dharma, ndya ya nihan saṅ hyaṅ jagat upadrava ṅaranya, ndya ya(,) nihan(,) hala tuməmu halanya, hayu tuməmu hayunya, vilut tuməmu vilutnya, bənər tumemu bənərnya, sukha tuməmu sukhanya, duhkha tumǝmu duhkhanya, umapa karika sukha-duhkhanikaṅ rat kabaih, ya ta kita tan hana vaneh, saṅ hyaṅ trikāya maṇḍala pariśuddha, kaliṅanya, apan saṅka ri ulah śabda lavan ambək sukha riya, sukha-duhkha təka riya, vruh pva kita saṅkaniṅ  śīla mahala, saṅkanikaṅ upadrava, mataṅyan śīla rahayu, ya ta gavayakəna, yatanya tan kopadrava, nahan ta jagat upadrava ṅaranya, kayatnakəna saṅ sevaka dharma.
  
chapter 7: 
  [7.1]nihan ta kapiṅpitunya sih saṅ paṇḍita, ri saṅ sevaka dharma, saṅ hyaṅ caduśakti saṅ paṇḍita ṅaranya, apa kari mataṅyan caduśakti ṅaranya, pat śakti ṅaranya, bisanya, ya ta pinakasañjata saṅ paṇḍita, ndya ya nihan, cakra jalakuna, cakra jalapakṣa, cakra sambharaṇa, cakra taraṅgabāhu.
  [7.2]nihan lvirnya, an upadrava saṅ paṇḍita, irikaṅ saṅ mānadhana, umigəl saṅ mānadhana ri patala, jalakuna paṅupadrava saṅ paṇḍita ri vəkasniṅ patala, di saṅ mānadhana, i svar pat ri saṅ mānadhana, ri patala, umigəl ta ya ri tasik, sumələm ri pusəran maṅsāgara, ya jalapakṣa paṅupadrava saṅ paṇḍita, irikaṅ samudra, patnikaṅ saṅ mānadhana, saka ri samudra, umigəl ta ya ri lvar kidul kulvan vetan, ya cakra sambharaṇa paṅupadrava saṅ paṇḍita, irikaṅ lvar kidul kulon vetan, ya patniṅ saṅ mānadhana, saṅka ri lvar kidul kulon vetan, umigəl ta ya ri vəkasniṅ i ruhur, ya cakra taraṅgabahu paṅupaḍrava saṅ paṇḍita, ri vəkasniṅ i ruhur, syuh gəsəṅ kapravasa ika vəkasniṅ i ruhur, de sañjata saṅ paṇḍita, i svar i luhur, makuliliṅan.
 [7.3]nihan lvirnika saṅ hyaṅ caduśakti pinakasañjata saṅ paṇḍita, pəpək pənuh ikaṅ bhuvana, di deśāntara de saṅjata, kaliṅanya, yatna molah, yatna mañabda, yatna māmbək, ya ta mataṅyan tar kopadrava, ya ta sinaṅguh saṅ hyaṅ caduśakti, ya vəkasnika saṅ paṇḍita, yatnakəna saṅ sevaka dharma.
  
chapter 8: 
  [8.1]ndah nihan arthya yuktiniṅ vuvusakənaṅ vvaṅ kadi kita, vvaṅ tuməkakən ikaṅ saṅ mahyun vruh hyaṅnika goravanika, saṅ hyaṅ dharmaviśeṣa, mvaṅ mūla patiniṅ janma samaṅke, mataṅyan umaṅguhakən saṅ hyaṅ ratnopadeśa, saka ri hyaṅ matuha, hana saṅ hyaṅ trikāyopaśānta ṅaranya, ya prihən kayatnakəna təmən, apan sira mūla hala lavan hayu, sukha-duhkhanikaṅ janma samaṅke, anvan ta kitaṅ vvaṅ pinaten sinəmpal, rinampas dinval rāmanya, renanya, sinuvar kadaṅnya, *kahava-hava rāmanya ri thāni, apa dumehnya maṅkana, tar prayatna ri kagaveyanika saṅ hyaṅ trikāya paśānta, kaliṅanya, tar karaṇanya, maṅguh ikaṅ pāpa saṅsāra magəṅ ika ta, maṅkana kapva pukulun, kopadrava denika, saṅ hyaṅ trikāya paśānta  kapva kaṅ janma mataṅyan tar pahiṅan gəṅniṅ upadrava riṅ rat, nyāpan tahan kva liṅanta.
 [8.2]nihan ta kami mavarahakəna ri kita, hana jñāna paśānta, karma paśānta, śabda paśānta, jñāna pasanta, ṅaranya, ambək rahayu, tan kira-kira riṅ rat mvaṅ tan padadyakəna duhkhaniṅ len, ṅuniveh tan padadyakəna harohara ri bhuvana, ya ta sinaṅguh jñāna paśānta, ṅaranya, karma paśānta ṅaranya, ulah yogya, ulah rahayu(,) ulah yukti, tan  *paḍaṇḍakara tan padadyakəna pahalaniṅ rat, ya sinaṅguh karma paśānta ṅaranya, śabda paśānta ṅaranya, śabda rahayu enak karəṅə̄  deniṅ rat, tan padadyakəna pati-duhkhaniṅ len, ṅuniveh ry avaknya, ya śabda paśānta ṅaranya, tri ṅaraniṅ təlu, ulah paśānta maṅdadyakən enak ambəknikaṅ rat, yan kagəgə denira, tan kopadrava ikaṅ janma vvaṅ yan maṅkana.
 [8.3]ri sədəṅnya kagəgə halanira, halanira ṅaranya, ikaṅ trimala, trimala, ṅaranya, triduṣṭa, nihan lvirnya, ñāna duṣṭa, karma duṣṭa, śabda duṣṭa, ñāna duṣṭa ṅaranya, ambək kumira-kirakən ri paḍanya janma, ṅahanakən  laraniṅ len, madadyakən haroharaniṅ bhuvana, ya ta sinaṅguh ñāna duṣṭa ṅaranya, karma duṣṭa ṅaranya, ulah tar yogya, ulah mahala, ulah tar yukti, maṅdadyakən haroharaniṅ bhuvana, ṅuniveh maṅdadyakən duhkha pati ri paḍanya janma, ndah lvirnya, amaliṅ(,) anumpu, aṅracun(,) *aṅabhicāri, mahabət, anurāga, mraṅ vvaṅ tan paḍvasa, savetniṅ harəpnya drabya sukha, ya sinaṅguh karma duṣṭa, śabda dusta ṅaranya, śabda tan enak karəṅə̄, maṅdadyakən durbala, ri paḍanya janma, lvirnya, amisuh *atimburu, anaṅguh naraka, īrṣya ri paḍanya janma, anaṅguh nəluh tar nəluh(,) anaṅguh maliṅ tar maliṅ, anaṅguh musuh tar musuh, anaṅguh duṣṭa di saṅ sādhu, vākcapala vākpārusya, ya sinaṅguh śabda duṣṭa ṅaranya, ya sinaṅguh trimala ṅaranya, ñana duṣṭa pva pinakāmbəkniṅ vvaṅ, karma duṣṭa pva pinakolahniṅ vvaṅ, śabda duṣṭa pva pinakaśabdaniṅ vvaṅ, byakta katəmpuhaniṅ jagat upadrava.
 [8.4]mapa saṅ upadrava ṅaranya, lvirnya, kady aṅganiṅ vuta tuli, vuḍug, vikət, kəkəṅ, vuṅkuk, səkəl, *vuta salaya, salvir vikāraniṅ avak rūpanya, ṅuniveh taṅ kərəṅan, sakvehniṅ *bhīmarūpa, ya pāpa ṅaranya, mana pāpa ginavayakənya taṅ ñāna duṣṭa, karma duṣṭa, śabda duṣṭa, kady aṅganiṅ maliṅ, ahabət, ṅaracun, anəluh, ika ginavayakənya, mati pva kita  təmahan tətək ulər, vəḍit, lintah, lakay(,) hiris pvah, lakay əlur, salvirniṅ janma kinaririsan, ya sinaṅguh pāpa ṅaranya, tipniṅ kavah ṅaranya, ya salaha, ilagana təmən teka saṅ paṇḍita, aparan ya gavayakəna.
 [8.5]Om saṅ hyaṅ trikāyopaśānta  atah ika abhyāsanta, mvaṅ lagi-laginta, apan maṅke hələm-hələmniṅ hələm, saṅ hyaṅ trikāyopaśānta atah ika gəgənta, ya ta pinakaparahu, pinakabahitra, pinakabanava, makaparahu ñāna paśānta, makabanava karma paśānta, makabahitra śabda paśānta, sira ta saṅ sādhu jāti ṅaranira, sira saṅ  yogīśvara  ṅaranira, sira saṅ paṇḍita, saṅ viku ṅaranira, mapa ruktinika, livat ta ya pinakapariṇāma de saṅ paṇḍita.
  
chapter 9: 
  [9.1]ndah nihan yuktinya,
  vigataḥ kleśapāpe ’smin 
 vigataḥ sarvaduhkhinaḥ
 kurvanti kuśalam mahat[9.1]
 
 [9.2]kaliṅanya(,) vənaṅa ta śumuddhakən taṅ daśakleśa, yar dataṅ ri  kita, nyaṅ doṣa, moha, drəmba, lobha, mātsarya, abhimāna, mūrkha, kuhaka, *sambhinnapralāpa, peśuna.
 [9.3]kaliṅanya, doṣa ṅaranya, puji-puji sukha, puji-puji vihikan, puji-puji vīrya, ya sinaṅguh doṣa ṅaranya, moha ṅaranya, tan pagavaya sih ri paḍanya janma, drəmba ṅaranya, jənək iṅ paṅan inum bvat turu, tan akiṅkin hitāvasānaniṅ janma, ya drəmba ṅaranya, lobha ṅaranya, kveh ulah tar sopacara, ya lobha ṅaranya, mātsarya ṅaranya, *timburu manon rahayu, abhimāna ṅaranya, bari ya tamtam, mūrkha ṅaranya, tar tolih ri viśeṣaniṅ janma, kuhaka ṅaranya, aṅaku-aku riṅ guṇa, sambhinnapralāpa ṅaranya, aṅayam-ayam dr̥byaniṅ adr̥bya, mvaṅ sukhaniṅ asukha, peśuna ṅaranya, bvat maṅjərum, ya ta sinaṅguh daśakleśa ṅaranya, babadan hilaṅakəna, ikaṅ kleśa maṅkana.
  
chapter 10: 
  [10.1]vigataḥ sarvaduhkhinaḥ, vənaṅa kari kita sami bataṅ mārakarma, yar dataṅ ri kita, mārakarma, ṅaranya, supta, bhaya, tandrī, kleda, lajjā, rāga strī, paradāra, bhakṣabhojana, kuṭilaviveka, matta.
 [10.2]kaliṅanya, supta ṅaranya, bvat turu, katuron tumakonakəna kaṅ hayu, mvaṅ viśeṣaniṅ janmanya, katuron ta gumavayakəna enak ambək, mvaṅ mujarakna hayu ri paḍanya janma, bhaya ṅaranya, vədi tumakonakən hitāvasānaniṅ janma, vədi sevaka ri tuhanya, vədi ri ujar rahayu, tandrī ṅaranya, luhya tumakonakəna puṅguṅnya, luhya gumavay enak ambək, mvaṅ mujarakna hayu, ya tandrī ṅaranya, kleda ṅaranya, jrih gumavayakna enak ambək, jrih tumakonakəna hitāvasānaniṅ janma, lajjā ṅaranya, eraṅ-eraṅ tumakonakəna kapuṅguṅnya, eraṅ sevaka ri tuhanya, eraṅ sevaka deniṅ sukhanya, rāgastrī ṅaranya, viṣaya harəp maṅrabi, mvaṅ harəp sukha, paradāra ṅaranya, *ṅalap estri laraṅan, bhakṣabhojana ṅaranya, dr̥pta maṅanuṅgalakən kinabelan, kuṭila viveka ṅaranya, hələm gumavayakəna inak ambək mvaṅ mujarakəna hayu ri paḍanya janma, matta ṅaranya, avərə deniṅ sukhanya, avərə deniṅ prajñānya, avərə deniṅ paṅavruhnya, averə deniṅ guṇanya, ya matta ṅaranya, babadan hilaṅakəna ikaṅ ambək yan maṅkana denta.  
  
chapter 11: 
  [11.1]kurvanti kr̥tāyām dharma, gavayakəna sakagavayan saṅ hyaṅ dharma, lvirnya ta nihan, dāna, śīla, kṣānti, vīrya, dhyāna, prajñā, karuṇā, mudita, metrī, upekṣā.  
 [11.2]kaliṅanya, dāna ṅaranya, mere enak ambək di paḍanya janma, śīla ṅaranya, vihikan aṅalap kasor, kṣānti ṅaranya, vihikan anupakṣama, vīrya ṅaranya, utsāha ri kagavayaniṅ hayu, tambəhana hayunya muvah, dhyāna ṅaranya, umiṅətakən antaraniṅ paramārtha, prajñā ṅaranya, utsāha ri kahilaṅaniṅ daśakleśa ri śarīranya, karuṇā ṅaranya, larāmbəknyāmaṅguhakən duhkhaniṅ len, mudita ṅaranya, tar kepvan masukha riṅ len, metrī ṅaranya, vruh gumavayakəna *nimittaniṁ dadi inak ambhəknikaṅ len, upekṣā ṅaranya, tar grah iri hala hayu.
  
chapter 12: 
  [12.1]kurvanti kuśalam mahat, gavayakəna taṅ kuśala viśeṣa, kuśala viśeṣa ṅaranya, asih bhakti prayatna, gorava duga-duga, śānta karuṇa ika, anumoda, anumāna, ālambana atvaṅ, ya ta sinaṅguh daśabhūmi ṅaranya, abhyāsa lagi-lagi saṅ paṇḍita, ikaṅ ambək maṅkana.
  
chapter 13: 
  [13.1]ndah nihan kayatnakəna saṅ sevaka dharma, marapvan tar kəna riṅ upadrava, jagat gatisaṅsāra, hana saṅ hyaṅ trikāyopaśānta, śabda paśānta, ulah paśānta, ambək paśānta, ya rakṣa pahayu juga, marapvan tar kəna saṅka ri duhkha, kaliṅanya, duhkha saṅka ri bhuta, duhkha saṅka ri devata, duhkha saṅka ri śarīra.
 [13.2]kaliṅanya, yan kita kəna ku na upadrava, ku na pañcamahabuta, pati disantok oray, dipanah gəlap, disaṅgut buhaya, katiṅgaṅ paṅpuṅ, dirontok mauṅ, pati dipraṅ, dihadaṅ, dipuuk, pati labuh ti na luhur kai, ditumpu, pati dikəndat, sakvehniṅ bajra, pati di papraṅan, ya duka saṅka ri buta ṅaranya, ya duka saṅka ri devata ma ṅaranya, tajam səkət, nirisan, riət hulu, sakit mata, jaroṅən, sumbilaṅən, buyan, mədu, panas tiris, lara hati, ya duka saṅka ri devata ṅaranya, ya duka sarira ṅaranya, pecak, beṅo, sombeṅ, buntuṅ, buta tuli, beaṅ, rumpuṅ, tugəl, ya duka sarira ṅaranya, ya duka kunaṅ tribvana ma ṅaranya, hulun, pahuma, pañadap, pañavah, pavataṅan, dipisuku, dipitaṅan, mo visesa di huripnya, di bənaṅnya, di gunanya, ya duka kunaṅ tribvana ṅaranya, ya duka kunaṅ bvanaloka ma ṅaranya, kahuruan dayəh, buruṅ tahun, eleh dayəh, eleh ku sasalad, laru salah masa, sarba satva ñarak, sarba pala tan pavvah, ya duka saṅka ri bvanaloka ṅaranya.
 [13.3]mana duka ku ulahta, ku sabdanta, ku ambəkta, ṅahanakən ulah dusta, sabda dusta, ambək dusta, mapa ta kaliṅaniṅ sabda dusta, ñumpah-madahkən, ṅajak ṅapus, mariṅkavut, ṅaduduh, nəluh, ṅupat guru, capala sabda, gasoṅ tan pakarana, ya sabda dusta ṅaranya, ulah dusta ṅaranya, nampar, mərəp, ṅadədəl, nəvək, notok, mokol, sakvehniṅ ləkas taṅan, ya ulah dusta ṅaranya, ambək dusta ṅaranya, ṅaracun, mijahətan, hiri payogya, di padanya janma, ya ambək dusta ṅaranya, ya saṅkaniṅ duka ku ulahta, ku sabdata, ku ambəkta.
 [13.4]kita yan avədi ri upadrava, ulahakən śabda paśānta ṅaranya, ulah paśānta, ambək paśānta, ya ta kayatnakəna saṅ sevaka dharma, marapvan tan vinigraha, śabda paśānta ṅaranya, śabda menak, śabda rahayu, śabda  manohara, śabda madavā, śabda manis arum, ya śabda paśānta ṅaranya, ulah paśānta ṅaranya, ulah menak, ulah rahayu, hayva palar cidra, hayva praṅ, ulah rahayu, taṅan masaṅguli, matalaṅkup, yan paṅucap lavan vvaṅ atuha, ya ulah paśānta ṅaranya, ambək paśānta ṅaranya, hayva daṇḍakara, hiri payogya, ri paḍanya  janma, hayva  jahət ambək, ṅahanakən ambək menak(,) ambək heraṅ, ambek rahayu, ya ambək paśānta ṅaranya, yan karasa ikaṅ paśānta, kahanakən sakāya-kāyikadharma, yan tan karasa ikaṅ paśānta, ambək duṣṭa ṅaranya yan maṅkana.
  
chapter 14: 
 
colophon:  iti śikṣā guru ṅaranira.       