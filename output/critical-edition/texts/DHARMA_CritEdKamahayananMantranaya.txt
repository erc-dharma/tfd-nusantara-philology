The . Witnesses:
msedka:  Kats, Jacob. 1910. Sang hyang Kamahâyânikan: Oud-Javaansche tekst met inleiding, vertaling en aanteekeningen. ’s-Gravenhage: Nijhoff. [https://catalog.hathitrust.org/Record/100175440]. 
msedsp:  
msedwu:  
msedjo:  
msedlc:  Lokesh Chandra. 1995. “The Contacts of Abhayagiri of Srilanka with Indonesia in the Eighth Century.” In Cultural Horizons of India, Volume 4: Studies in Tantra and Buddhism, Art and Archaeology, Language and Literature, by Lokesh Chandra, 10–21. Śata-Piṭaka Series 381. New Delhi: International Academy of Indian Culture and Aditya Prakashan. 
msmsA: Leiden University Libraries (UB), Leiden, Special Collections, Or. 5068
msmsB: LOr. 5083
msmsC: LOr. 5129

Current Version: draft, 2025-05-22Z
Still in progress – do not quote without permission.

 edition : 
  [0.1]nihan kaliṅaniṅ oṁ ah huṁ, yan pinakapaṅadhiṣṭhāna umajarakan an bhaṭāra tryakṣara sira paramārtha kāyavākcittavajra ṅaranira.
 
dyad 1:  
base text: 
 [1.1]ka: saṅ hyaṅ mahāyāna iki varahakna mami iri kita, mantracaryānayaṁ vidhiṁ, saṅ hyaṅ mantranaya sira mahāyāna mahāmārga ṅaranira, deśayiṣyāmi te  samyak, sira teki deśanākna mami varahakna mami ri kita, bhājanas tvaṁ mahānaye, ri kadadinyan kita pātrabhūta yogya varahən ri saṅ hyaṅ dharma mantranaya.
 
 
dyad 2:  
base text: 
 [2.1]ka: bhaṭāra hyaṅ buddha saṅ atīta, saṅ maṅabhisaṁbuddha ṅūni riṅ āsītkāla, kady aṅgān: bhaṭāra vipaśyī, viśvabhū, krakucchanda, kanakamuni, kāśyapa, atītabuddha, ṅaranira kabeh. tathā caivāpy anāgatāḥ, kunaṅ bhaṭāra buddha saṅ anāgata, saṅ abhimukha maṅabhisaṁbuddha, kady aṅgān: bhaṭāra āryamaitreyādi, samantabhadraparyanta, anāgatabuddha ṅaranira kabeh  pratyutpannāś ca ye nāthāḥ, tumamvah bhaṭāra śrī śākyamuni, vartamānabuddha ṅaranira, sira ta pinakahyaṅ buddhanta maṅke, śāsananira ikeṅ tinūt atinta. tiṣṭhanti ca jagaddhitāḥ, tamolah ta sira kumiṅkiṅ hitasukhaniṅ sarvasattva, umaṅənaṅəna kaləpasanikaṅ rāt kabeh saka riṅ saṅsāra, duvəg kumirakira paḍamaniṅ mahāpralaya rike bhuvana.
 
 
dyad 3:  
base text: 
 [3.1]ka: sira katiga bhaṭāra hyaṅ buddha ṅaranira, saṅ atītānāgatavartamāna, tan hana mārganira vaneh ar tinambakan ikaṅ kahyaṅbuddhan. jñātvā mantravidhim paraṁ, ikiṅ >mahāyāna mahāmārga ya tinūtakənira, pinakamārganira ar ḍataṅ rikana nirvāṇanagara.  prāptā sarvajñatā vīraiḥ bodhimūle hy alakṣaṇā, inakni denira guməgə̄ ikaṅ mantranaya, ya ta mataṅ yar təmvakan kasarvajñān, ya ta hetunirār paṅguhakan ikaṅ kahyaṅbuddhān riṅ bodhimūla.
 
 
dyad 4:  
base text: 
 [4.1]ka: bhaṭāra śrī śākyamuni mataṅ yar təmvakan ikaṅ kamāravijayan, sakvehnikanaṅ māravighna alah denira: kleśamāra, skandhamāra, mr̥tyumāra, devaputramāra, alah aluyuk ikā kabeh de bhaṭāra hetunirār vənaṅ umalahakən ikaṅ māra, ābhānubhāva prabhāva saṅ hyaṅ samādhi śakti saṅ hyaṅ mantranaya inabhyāsa.
 
 
dyad 5:  
base text: 
 [5.1]ka: mataṅyan deyanta kuru sarvajñātāptaye, hayva tālaṅalaṅ aṅənaṅənta rike saṅ hyaṅ mantranaya, pahapagəh denta guməgə̄ saṅ hyaṅ mantranaya, mataṅ yan kapaṅguha ikaṅ kasarvajñatān denta; śr̥ṇu bhadrāśayaṁ nityaṁ, pahavās denta ruməṅə̄ iki varavarah mami ri kita, hayva tan yatna vuvus mami. samyak saṅhr̥tya kalpanāḥ, karyakan taṅ buddhi savikalpaka, hilaṅakan taṅ ambək abhiniveśa, pahenak tāṅənaṅənta, hayva saṅśaya.
 
 
dyad 6:  
base text: 
 [6.1]ka: saṅ hyaṅ mahāyāna mahāmārga iki pintonakna mami ri kita, pahavās denta maṅrəṅə̄, mahāyānamahodayaḥ,  yeki havan abənər təka ri svargāpavarga, vənaṅ umehakən ikaṅ kamahodayān. mahodaya, ṅa, ikaṅ bāhyādhyātmikasukha, vāhyasukha, ṅa, ikaṅ kaśreṣṭhyan, kasugihan, kapaməgətan, karatun, kacakravartin. ādhyātmikasukha, ṅa, ikeṅ lokottarasukha inak tan pavor duhkha, ajarāmaraṇa, tan katəkan tuha lara pati, nāṅ anuttara vara samyaksaṁbodhisukha, ikaṅ mokṣasukha, ikā taṅ bāhyasukha mvaṅ ādhyātmikasukha, ya ikā kamahodayan ṅa, anuṅ dinadyakən ikeṅ mahāyāna mahāmārga, yan inabhyāsa. yena yūyaṁ gamiṣyanto, apan ri səḍaṅnyan apagəha denta guməgə̄ ikeṅ kamahāyānan; bhaviṣyatha tathāgatāḥ, niyata kita tumamvaknaṅ kahyaṅbuddhān. sumākṣātkr̥ta ikaṅ kaləpasən, ikanaṅ dvayasambhāra, nāṅ jñānasambhāra, puṇyasambhāra kapaṅguha ikā denta. lāvan ikaṅ kasarvalokanamaskr̥ta kopalambha ikā denta.
 
 
dyad 7:  
base text: 
 [7.1]ka: kady aṅgāniṅ ākāśa anirmalasvabhāva, alakṣaṇa, avastuka, tan kavənaṅ tinuduh, tan agə̄ṅ, tan aḍəmit, tan hirəṅ, tan putih, vyāpaka lumrā riṅ daśadeśa, maṅkana lvirnira.
 
 
dyad 8: 
base text: 
 [8.1]ka: nora mahāgambhīra lena saṅka rike saṅ hyaṅ mahāyāna mahāmārga sireki gambhīrātigambhīra:  adaləm sakeṅ adaləm; apy atarkyaṁ: tan kavənaṅ tinarka, salah yan inuha; anāvilaṁ, tar padoṣa; sarvaprapañcarahitaṁ; tan katəkan deniṅ sarvaprapañca, mvaṅ kleśopakleśa, nāṅ: mada, dambha, lobha, moha, rajah, tamah, tan tama ikā kabeh ri sira, tuhu karikā tan >pakāvak iṅ maṅkana tahāvih, prapañcebhiḥ prapañcitaṁ, āpan ikaṅ rāga-dveṣa-moha, prapañca pinakāvaknira.
 
 
dyad 9:  
base text: 
 [9.1]ka: tan gave tan si magavai. satyadvayaṁ: tamolah makarūpa ikaṅ satyadvaya, ṅa, saṁvr̥ttisatya, paramārthasatya, anuṅ pinakarūpanira.  anāśrayaṁ: tan pāndəlan tan samvr̥ttisatya tan paramārthasatya kahananira, idaṁ yānavaraṁ śreṣṭhaṁ, yekā sinaṅguh mahāyāna mahāmārga ṅa, manəkakən irikaṅ svargāpavarga. abhyasyata naye sthitāḥ, ya tikābhyasanta sārisāri məneṅ hələm saṅ hyaṅ mantranaya mahāyāna. 

 
dyad 10:  
base text: 
 
base text: 
 [10.1]ka: vehana kita manahapa vajrodaka. ikaṅ vajrodaka tan vvay samānya, vvai sakeṅ naraka ikā; samayātikramo vahet, mārganiṅ duhkha kapaṅguha, bhraṣṭa  sakulagotrabāndhava, ya tat pituhva samaya. kālanyat varavīrya rikeṅ saṅ hyaṅ vajrajñāna, samayarakṣaṇāt siddhye, kunaṅ ri səḍaṅnyat prayatna, tan paṅraparapā riṅ samaya, mārganiṅ hayu kasiddhyan kapaṅguha denta siddhaṁ bajrāmr̥todakaṁ, saṅkṣepanya: viṣāmr̥ta ikeṅ vajrodaka, vvah sahiṅga tinaṅkəp, pilih sukha pilih duhkha kapaṅguha. yat pramāda kita pamaṅguh duhkha, kunaṅ yat prayatna, avās ikaṅ sukha hayu kasiddhyan kapaṅguha usən, ṅūniveh dlāha.

 
dyad 11:  
base text: 
 [11.1]ka: hayva kita umaramarahakən ika saṅ hyaṅ vajra ghaṇṭā mudrā riṅ vvaṅ adr̥ṣṭamaṇḍala, tapvan sāmayika rahasyan kubdan atah sira, tan avaravīryākna irikaṅ vvaṅ tapvan kr̥topadeśa, hased vāśraddhavān eva, athavi guyu-guyun ta kunaṅ si tan pituhun arthanira, tan āmbəkta təmən tumarima brata bhaṭāra, hayva ta maṅkana, yāvat taṅ vvaṅ apahasa ri saṅ hyaṅ mārga, janaḥ saṅganikāsthitaḥ, avās ikaṅ vvaṅ maṅkana, kasaṅsāra sadākāla, mataṅnyan hayva tan tulus adhimukti rike saṅ hyaṅ vajrajñāna, kayatnaknātah saṅ hyaṅ samaya.

 
dyad 12:  
base text: 
 [12.1]ka: saṅ hyaṅ samaya ta sira sinaṅguh bhaṭāra vajrasattva; āveśayatu tenaiva bajrajñānam anuttaraṁ, sira teki pinakahr̥dayanta maṅke, vajrajñāna ikuṅ pinakahr̥dayanta, pahenak tāmbəkta.

 
dyad 13:  
base text: 
 [13.1]ka: bhaṭāra śrī vajrasattva muvah hana ri matanta maṅke, cakṣūdghāṭanatatparaḥ, denira dumliṅakna panonta, mataṅnya pahabuṅah tāmbəkta, udghāṭayati sarvākṣo bajracakṣur anuttaraṁ, dəliṅakanta matanta, pahavās ta panonta ri saṅ hyaṅ maṇḍala.

 
dyad 14:  
base text: 
 [14.1]ka: vulat i saṅ hyaṅ maṇḍala, śraddhāñ janayathādhunā, gavayakən taṅ śr̥ddha, hayva tan sagorava ri saṅ hyaṅ maṇḍala, kule jāto 'si buddhānāṁ, apan kita  buddhakula maṅke, apan bhaṭāra hyaṅ buddha ṅaranta məne, sarvamantrair adhiṣṭhitaḥ, tuvi sampun kr̥tādhiṣṭhāna iki de saṅ sarvatathāgata, inajyan sinaṅaskāra rikaṅ sarvamantra.

 
dyad 15:  
base text: 
 [15.1]ka: aparək tekaṅ hayu ri kita, siddhayo gatayaś ca te, samaṅkana ikaṅ kasiddhyan abhimukha ikā kabeh, agya kapaṅguha denta; pālaya samayaṁ siddhye, ləkas ta umabhyāsa saṅ hyaṅ samaya, marapvan katəmu ikaṅ kasiddhyan usən denta; mantreṣūdyogavān bhava, gavayakan taṅ utsāha ri mantra japa pūjā usən, hayva hələmhələm, yathānyan kopalambha ikaṅ kasugatin irikeṅ ihajanma ṅūniveh dlāha.

 
dyad 16:  
base text: 
 
base text: 
 [16.1]kaliṅanya: pahenak tāmbəkta, huvus hilaṅ ikaṅ ajñānapaṭala ri hatinta, binabadan de bhaṭāra śrī vajradhara śalākair vaidyarājendraiḥ yathālokasya taimiraṁ, kady aṅgānnikanaṅ vvaṅ lara matan putikən, ramun matanya tinamvan ta ya de saṅ vedya cinələkan matanya, varas tekā matanya həniṅ, menak panonya vəkasan ri hilaṅnikaṅ kavakamalādyupadravanya, maṅkana tekiṅ ajñānapaṭalanta an hilaṅ tutas, tan paśeṣa sampun binabadan de bhaṭāra, mataṅyar pahenak ta aṅənaṅənta, hayva saṅśaya.

 
dyad 17:  
base text: 
 [17.1]ka: pahavās denta umulati ikaṅ sarvadharma, tan hana pahinya lāvan māyā riṅ darpaṇa ry avakta vās ākārarūpanikanaṅ māyā riṅ darpaṇa, ndatan kavənaṅ ginaməl, apan tan hana tattvanya; maṅkana tekiṅ sarvabhāva, ṅūniveh janmamānuṣa hetukakarma dumadyakən ike, mataṅnya kadi katon mātramātra, kintu tan hana təməntəmən.

 
dyad 18:  
base text: 
 [18.1]ka: pahavās ta denta guməgə̄ māyopamani sarvadharma; nissvabhāvān nānāvilān, hayva ta puṅguṅ an nissvabhāva ikiṅ sarvabhāva; kuru satvārtham atulaṁ, gavayakan taṅ kaparārthan usən, jāto aurasa tāyināṁ, apan kita maṅke jinorasa ṅaranta: anak bhaṭāra hyaṅ buddha, mataṅnyan hayva ta tan sārāmbək ata riṅ kuśalakarma, mvaṅ aṅiṅkiṅ parārtha.

 
dyad 19:  
base text: 
 [19.1]ka: pahenak tāṅənaṅənta, bhaṭāra vajrasattva miṅasthūla sira ri hatinta, bhaṭāra vajrasattva ṅarannira; accāśuddha hy anāvilaḥ, śuddhasvabhāva sira, tan hana rāga, dveṣa, moha ri sira, tuvi ta pinakapradhāna saṅ sarvatathāgata sira, pinakahatinta sira maṅke, mārganiṅ puṇyajñānasambhāra kapaṅguha denta donira hana, hayva ta sandeha.
 
 
dyad 20:  
base text: 
 [20.1]ka: məne tamvayanta cakraṁ vartaya tāyināṁ, umindərakan dharmacakra bhaṭāra śrī vajradhara rikaṅ sarvasattva; sarvatra pūrya vimalaṁ dharmaśaṅkham anuttaraṁ, kunaṅ deyanta hibəki lyābi pənuhi teki daśadig anantaparyyanta sakalalokadhātu, kapva hibəkananta dharmaśaṅkha ikā kabeh.

 
dyad 21:  
base text: 
 [21.1]ka: hayva kita vicikitsa, nirviśaṅkena cetasā, ikaṅ nissandeha atah ambəkakanta, prakāśaya mahātulaṁ  mantracāryanayam paraṁ, at pintonakna ike, saṅ hyaṅ mantranaya mahāyāna.

 
dyad 22:  
base text: 
 [22.1]ka: apan ikaṅ vvaṅ kadi kita huvus kr̥tasaṅskāra ri bhaṭāra, gumave pūjā viśeṣa ri bhaṭāra hyaṅ buddha, upakārīti gīyate, ya ikā sinaṅgah sampun maveh upakāra ri bhaṭāra ṅaran ikaṅ vvaṅ maṅkana, te ca vajradharāḥ sarve rakṣanti tava sarvaśaḥ, kopakāran pva sira denta, rəṇa tāmbəknira, ya ta mataṅnya yatna rumakṣa kita ri rahina vəṅi, sakvanta saparanta sagaventa, at kita kinayatnakən denira ri vruhnira an sampun kopakāran  denta, ya mataṅnya hayva vicikitsa, apan hana bhaṭāra śrī vajrasattva pinakātmarakṣanta sira.

 
dyad 23:  
base text: 
 [23.1]ka: nora gavai anuṅ tan kavənaṅa gavayanta yadyapin tribhuvanaduṣkara lviraniṅ karma, tan kavənaṅa ginave de saṅ hana riṅ svarga, manuṣya, pātāla, ikān maṅkana atiduṣkaranikaṅ karma kavənaṅ ikā ya ginave denta; prajñopāyena cetasā, ndan ikaṅ prajñā atah ambəkakənanta, nirviśaṅkaḥ sadā bhūtvā, lāvan tan kahilaṅana atah kita irika nissandehacitta sadākāla; prabhuṅkṣva kāmapañcakam, paribhogan taṅ pañca kāmaguṇa denta, salvirniṅ kaviṣayan hayva pinilihan paribhogan kabeh denta, āpan donnikadi kita sādhaka, ndan hayvatah tan pakāmbək ika nissaṅśaya.

 
dyad 24:  
base text: 
 [24.1]ka: kady aṅgān bhaṭāra sikasa bodhisattva mahāsattvā hanāmbək təmən sira guməgə̄ i saṅ hyaṅ mantranaya. ambək təmən ṅaranya: kumiṅkiṅa kaparārthān, tan kalepanāna deniṅ kleśa, tan kapalitana deniṅ rāga dveṣa moha.

 
dyad 25:  
base text: 
 [25.1] ka: hana vvaṅ dveṣa ri saṅ hyaṅ samaya, melik ri  saṅ hyaṅ mantranaya; samayabhraṣṭāḥ ye janāḥ, hana vvaṅ samayabhraṣṭāḥ vih sampun kr̥tasamaya, manaḍah upadeśa, apa kunaṅ vaivartika ta ya vəkasan? kinasampayannya ta saṅ guru, inumpətnya sira. māraṇīyāḥ prayatnena, ikaṅ vvaṅ maṅkana nāṅ samayadviṣṭa mvaṅ samayabhraṣṭa kinonakən ikā pəjahana, tan patə̄gvakna de bhaṭāra, buddhaśāsanapālane, yatanyan karakṣā śāsana bhaṭāra hyaṅ buddha, lāvan katvaṅana saṅ hyaṅ samaya, maṅkana phalanyan patyana ikaṅ samayavidveṣādi.

 
dyad 26:  
base text: 
 [26.1]ka: pakenak tāmbəkta harah, sampun praviṣṭamaṇḍala  ṅaranta maṅke, tumama ri saṅ hyaṅ paramarahasya. kunaṅ deyanta pahavās vulatta rike saṅ hyaṅ maṇḍala, sarvapāpair vinirmuktaḥ, kita pva sampun tumama ri maṇḍala, vinarah ri lavālavanikaṅ rahasya, mataṅnya hilaṅa sakvehni pāpanta, alilaṅa kadi vinasəhan, hilaṅ samūlonmūlita, bhavanto 'dyeva śuddhitaḥ. pahenak tāmbəkta, hayva saṅśaya.

 
dyad 27:  
base text: 
 [27.1]ka: kita (tan) vaivartikā, yānād asmāt mahāsukhāt, saṅka rikeṅ mantranaya, hila-hila vvaṅ kadi kita vaivartika ri saṅ hyaṅ mārga, avr̥ṣyāś cāpy avandyāś ca, kunaṅ  ri səḍaṅnyat prayatna umabhyāsa saṅ hyaṅ mantra avās ikaṅ hayu kasiddhyan kapaṅguha denta, tan kavənaṅ inulahulah deniṅ māra tīrthikādi; ramadhvam akutobhayāḥ, mataṅnya pahenak tāmbəkta, hayva sigasigun, tulusakən pratipattinteri saṅ hyaṅ mantra.

 
dyad 28:  
base text: 
 [28.1]ka: prayatna tah kita rumakṣa saṅ hyaṅ samaya, hayva tan eṅət i kuṇḍaṅ rahasyanatah sira denta, vruha ta kita rikaṅ yogya varahən ri saṅ hyaṅ samaya, hayva ta deny adhika kavvaṅanya, āmbəknya, ulahnya, maryādanya, kunaṅ pva yan tuhutuhu śr̥ddhānya, acchedyābhedya ri saṅ hyaṅ mantra, irikā ta kitad varaha ya ri saṅ hyaṅ  rahasya; hayva saṅśaya, hayva kundulkundul umarahakən ri saṅ hyaṅ samaya rikāṅ adhimuktikasattva, sarvabuddhasamaṁ proktaḥ, āpan sampun kita kr̥tānujñāta de saṅ sarvatathāgata, inanumoda de bhaṭāra umintonakna saṅ hyaṅ samaya, ājñāṁ pāraya śāśvatīṁ, kita iko katibān anujñāta bhaṭāra, sumiddhākna sapakon saṅ sarvatathāgata.

 
dyad 29:  
base text: 
 [29.1]ka: saṅ hyaṅ bodhicitta tan tiṅgalakna denta; bodhicitta ṅa: yad bajram iti mudrayā, saṅ hyaṅ vajra sira bodhicitta ṅaranira lāvan saṅ hyaṅ mudrā, yasyotpādaikamātreṇa, denikā kāraṇan saṅ hyaṅ vajra lāvan  mudrā, buddha eva na saṅśayaḥ, hyaṅ buddha kita dlāha, kasākṣātkr̥ta ikaṅ kaləpasən denta, ri səḍaṅnyat prayatna ri saṅ hyaṅ vajra ghaṇṭā mvaṅ mudrā. 

 
dyad 30:  
base text: 
 [30.1]ka: tan tulaka saṅ hyaṅ saddharma, na tyājyaś ca kadācana, lāvan tan tiṅgalakna sira, ajñānād atha mohād vā na vai vivr̥ṇuyās tataḥ, tan dadi vvaṅ kadi kita umivāraṇe saṅ hyaṅ saddharma, saṅka riṅ ajñāna lāvan kamohan, mataṅnyan hayva maṅkana, laraṅan ikaṅ vvaṅ mantranaya mahāyānānuyāyī, umivāraṇa saṅ hyaṅ sūtrānta.

 
dyad 31:  
base text: 
 [31.1]ka: paṭavarikāvakta, svakāyanirapekṣataḥ kita, hayva tr̥ṣṇa riṅ avak, tapobhir nātipīḍayet, hayva pinisakitan riṅ tapa, hayva vineh gumavayakan kavənaṅnya, yathāsukhaṁ sukhan dhāryyaṁ, yathāsukhātah lvirantat gavayaknaṅ bodhimārga, sambuddho 'yam anāgataḥ, hayva gyā hyaṅ buddha kita dlāha.

 
dyad 32:  
base text: 
 [32.1]ka: saṅ hyaṅ vajra, ghaṇṭā mvaṅ mudrā hayva kari sira denta, sakvanta, saparanta, kuṇḍaṅanta sira, ĀCĀRYO NĀVAMANTAVYAḤ, lāvan ta veh tan gavayaknaṅ gurudrohaka, tan vənaṅ ikā vvaṅ avamāna ri ḍaṅ ācārya, mataṅnyan tan kāvamānana sira denta, sarvabuddhasamo hy asau, sarvabuddhasama sira, paḍa lāvan bhaṭāra hyaṅ buddha kabeh.
 
 
dyad 33:  
base text: 
 [33.1]ka: apan ikaṅ vvaṅ avajñā, avamāna, masampe guru, sa nityan duḥkham avāpnuyāt, ya ikā mulih riṅ naraka, tibā riṅ kavah saṅ yama, pinakahitipniṅ tāmragomukha; maṅkana pāpaniṅ vvaṅ avamāna maguru.

 
dyad 34:  
base text: 
 [34.1]ka: hayva tan prayatna maguru, yadyapi, pracchannavarakalyāṇa, ika gurunta tan katona hayunira guṇanira denta, ikan samaṅkana, nāvamanyet kadācana,  tan avamāna ta kita ri sira, āpan mahāpāpa mahāduhkha ikaṅ tan atvaṅ maguru, mataṅnya varaprayatna tah ri kavyāpāra saṅ guru.

 
dyad 35:  
base text: 
 [35.1]ka: hayva kaluban kita gumavayakna saṅ hyaṅ samaya, nityaṁ pūjyas tathāgataḥ, lāvan śāśvata kita gumavayaknaṅ tathāgatapūjā, nityañ ca guruvaidheyaṁ, nityaśa kita gumavayakən guruśuśrūṣā, umyāpāra saṅ guru, sarvabuddhasamo hy asau, apayapan sarvatathāgatasama saṅ guru ṅaranira, mataṅyan sira pagavayaknanta kaśuśrūṣā

 
dyad 36:  
base text: 
 [36.1] ka: apan ikaṅ vvaṅ kadi kita gumavayakən ikaṅ guruśuśrūṣā, maveh upahārādi ri ḍaṅ guru, yeka paṅipuk dānasambhāra ri bhaṭāra hyaṅ buddha ṅaranya, taddānāt puṇyasambhāraḥ, ya sambhandhanyan katəmu ikaṅ puṇyasambhāra, sambhārāt siddhir uttamā, ri kapaṅguhan ikaṅ puṇyasambhāra, ya dumeh rikaṅ kasiddhyan sulabha ri kita, ri prayatnanta rika guruśuśrūṣā.

 
dyad 37:  
base text: 
 [37.1]ka: hurip tuvi tinarimakan ri ḍaṅ guru, gumavaya kabyāpāranira donya, adeyaiḥ putradārair vā, āstām ikaṅ anak rabi inarpaṇākən ikā kabeh i bharāla guru, dāsabhūtā, hulunanira umyāpāra ri sira pakənanya, kim punar vibhavaiś calaiḥ, hayva ta vinuvus ikaṅ dr̥vya ṅaranya, kadyāṅganiṅ mās maṇik dodot pirak pinūjākən ikā kabeh i ḍaṅ guru.

 
dyad 38:  
base text: 
 [38.1]ka: apan ikaṅ kahyaṅ-buddhan atyanta paramadurlabha kətekā, yadyapin kalpāsaṅkhyeyakoṭijanma, lāvasaniṅ vvaṅ gumavayaknaṅ kuśalamūla dānapāramitādi sumādhyaṅ kahyaṅbuddhan, ikān maṅkana tan niyata kapaṅguha, saṅka ri durlabhanikaṅ kaləpasan ṅaranya,  buddhatvam udyogavate dadātīhaiva janmani, ikaṅ kahyaṅ-buddhan yateka vinehakan de bharāla guru irikeṅ janmanta maṅke, ṅhiṅ hīṅanan i gə̄ṅny anugrahanire kita, mataṅnya tan halaṅ tan luṇḍu tan vəlaṅ vəlutən aṅən-aṅənta an pūjākən huripta mvaṅ anak rabinta ri ḍaṅ guru.

 
dyad 39:  
base text: 
 [39.1]adya vaḥ saphalañ janma yad asmin supratiṣṭhitaḥ, an pakaśaraṇa saṅ hyaṅ samaya, samāḥ samā hi devānām adya jātāḥ svayaṁbhavaḥ: āpan avak hyaṅ buddha kita maṅke usən, karatalavyavasthita, ikaṅ kahyaṅbuddhān ri kita, kāgəm kamuṣṭi ikaṅ kaləpasən denta.

 
dyad 40:  
base text: 
 [40.1]ka: pahenak tāmbəkta, sampun kr̥tābhiṣeka kita de saṅ sarvatathāgata lāvan saṅ sarvatathāgatī; ṅaran ikaṅ abhiṣeka tinarimanta: cakravartyabhiṣeka ṅaranya.

 
dyad 41:  
base text: 
 [41.1]ka: avās alahnikaṅ mārakarma denta, praviṣṭāḥ paramam puraṁ, niyata ikā nirvāṇapura katəkan denta maṅke, prāptam adyaiva buddhatvaṁ, kapaṅguha niyatanikaṅ kamokṣan denta ri janmanta maṅke, bhavadbhir nātra saṅśayaḥ: pahenak tāṅənaṅənta, hayva saṅśaya.

 
dyad 42:  
base text: 
 [42.1]ka: mataṅnya tulusakənta śr̥ddhānta, pahapagəh ta manahta, makamārga saṅ hyaṅ mantranaya mahāyāna, svasamāyaṁ akṣayasaukhyadaṁ bhajadhvaṁ, atikāsta rumakṣa saṅ hyaṅ samaya, āpan sira vənaṅ umehakan ikaṅ anuttarasukha, jagati laghusukheti sarvabuddhapratisamāś śāśvatitāṅ gatā bhavantaḥ, āpan ikeṅ janma manuṣya ṅaranya, akəḍik sukhanya; yathānyat paṅguhakna kahyaṅbuddhan, paḍā lāvan saṅ sarvatathāgata, mataṅnyan ləkasa umabhyāsa saṅ hyaṅ samaya, gumavayakna saṅ hyaṅ mantranaya mahāyāna, hayva ta pramāda kita, kayatnakan təməntəmən, yathānyan sulabha ikaṅ kasiddhyan kapaṅguha denta.

 
colophon: iti saṅ hyaṅ kamahāyānan mantranaya samāpta.  translation : 
[.1]
 commentary : 
[.1]
 bibliography : 
 [.1]Andrew Ollett converted the text to TEI format (2018). Axelle Janiak converted the result to DHARMA format (2024).
      