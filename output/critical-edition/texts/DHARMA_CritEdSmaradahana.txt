The Smaradahana.  by Mpu DharmajaDigital Critical Edition of Smaradahana edited by Andrew Ollett
Witnesses:
msEdP:  Poerbatjaraka, R. Ng. 1931. Smaradahana: Oud-Javaansche tekst met vertaling uitgegeven. Bibliotheca Javanica 3. Bandoeng: Nix & Co. 

Current Version: draft, 2023-01-12Z
Still in progress – do not quote without permission.
Copyright (c) 2019-2025 by Andrew Ollett.
   
invocation: avighnam astu  canto 1: 
  pūjāniṅ kavi saṅgraheṅ kaləṅəṅan maṅde kadīrghāyuṣan
 muṅgviṅ padma məkar pratiṣṭha siniram deniṅ rərəbniṅ kapāt
 vījanyākṣara lambaṅ endah inurākən riṅ tətə̄niṅ yaśa
 dhūpākāra limut maghəṇṭa panaṅisniṅ ṣaḍpadā riṅ səkar[1.1]
 
  ūṅ indah ta bhaṭāra manmatha rəṅə̄n sambatniṅ aṅgə̄ṅ laṅə̄
 saṅ sākṣāt makadrəvya luhniṅ aṅaraṅ saṅ devaniṅ ken lukar
 saṅ rəm byāpaka riṅ raras hati vəkasniṅ kiṅkiṅ aṅləsvakən
 saṅ saṅkan paraniṅ raras kita basāveh rāga lāvan lulut[1.2]
 
  tan tuṅgal kahananta riṅ pakasutan layvan hunor iṅ susu
 saṅ muṅgv iṅ juraṅ iṅ karas tutuganiṅ lambaṅ gurūniṅ tanah
 śrīniṅ paṅgəlaran ṭikā saḍavatāniṅ rəm kasənvan ravi
 riṅ lvah lūh aməgat pupur kita hane tuṅgakni luṅniṅ gaḍuṅ[1.3]
 
  taṅkil roma gəluṅ valū gr̥halatā deśanta yan paṅlare
 saṅ muṅgv iṅ vatəsiṅ pupuk pamasaran tiṅhal maliṅ yan liriṅ
 paṅhilyan śavaniṅ ṭikānakanakan sūkṣmeṅ laruṅ ketaki
 iṅ pamraṅmraṅaniṅ halis tikəl arəs hyaṅniṅ pamāḍan lulut[1.4]
 
  saṅ rəs rāga ṅaranta riṅ pasir adoh ləṅləṅ kiteṅ parvata
 saṅ kiṅkiṅ kita riṅ tavaṅ saṅ aṅaraṅ nāhan ṅaranteṅ rəməṅ
 saṅ śokāṅaluseṅ taman saṅ alaṅə̄ yan saṅhubiṅ sāgara
 riṅ kumbaṅ maṅajap ṅaranta karəṅə̄ nāhan dadinta prabhu[1.5]
 
  yan riṅ praṅ kita siṅha vīra taruṇārjāpañji śūreṅ raṇa
 sākṣāt rāga səkar kiteṅ kavi kiduṅ prālambaṅiṅ rāt kabeh
 tambākūṅ kita riṅ tilam kita sinəṅgah dhīramantrānulus
 śrī kāmeśvara nāma lāgi vinuvus riṅ rāt kabeh nityaśa[1.6]
 
  doniṅ mastuti kīrti saṅ mamava rāt muṅgv iṅ carikniṅ karas
 cūḍāmaṇyanira mpu dharmaja kədə̄ marṇāṅga saṅ hyaṅ smara
 ndan dūrān kavaśāṅaveśa vaśaniṅ puṅguṅ riyāpan tuhu
 sotan taṅ kavi vāhu vanva ri kilatniṅ sāgarāṅde ləyəp[1.7]
 
  ṅūnī kāla bhaṭāranātha magave yogādi sanismr̥ti
 ṅkēneṅ meru vukir viśeṣa patapān saṅ siddha yogīśvara
 hə̄bniṅ darśana tovi duṅhusi pasirniṅ lvah gihānyāparə̄
 hyaṅniṅ hyaṅ pva sirātapāpa ta kunaṅ sādhyan muvah denira[1.8]
 
  sotan tāpan avakniraṅ parama tatvānūti sarvāgama
 ūṅkārādi śivāṅgasandhi patatāniṅ brāhmamantrākṣara
 tiṅkahniṅ daśamūrti nitya ginəlar pə̄hniṅ svaravyañjana
 sūkṣmajñāna viśeṣa rakva humiḍəṅ dhyāyīnirālambana[1.9]
 
  enak tiṅkahi de bhaṭāra ruməgəp lyusniṅ samādhī hati
 tan vaṅ mātra sumiṅhiteṅ suka lavan krīḍādi nārīkrama
 heman rūmnikaṅ apsarī tan inivə̄ de hyaṅ jagatkāraṇa
 lāvan rūmni manis girīndraduhitādevī sumantən rara[1.10]
 
  kāvit pvaṅ surasaṅgha mogha sinukū deniṅ vatək rākṣasa
 vadvāniṅ jaya nīlarudraka sumār sə̄sə̄k təkeṅ kahyaṅan
 riṅ senāpura tāṅaran ri sukuniṅ hemādri lambvan kidul
 ṅkānan durga kuṭanya bhīṣaṇa lurah śobhārarəm durjaya[1.11]
 
  yekāṅde gigu ri hyaṅ ādbhuta kabeh riṅ svargalokārurah
 sakveh saṅ daśalokarakṣaka mahə̄m tansah paḍālapkəna
 saṅ siddhārṣi vasiṣṭha nārada tumūt gandharva len apsara
 saṅ hyaṅ śakra sirādhikāra pinatih ṅkāneṅ sabhāmaṇḍala[1.12]
 
  sampunyān patatāvatāraniṅ ahə̄m saṅ hyaṅ trinetrāvuvus
 sojar vīra surāpṣara kita kabeh ndin dāya dentāpraṅa
 brāhmā viṣṇu huvus kavəs kavənəsan sor sāra tovin laga
 tan svīnən ṅhulun iṅ raṇāṅgana hanāmetāśrayāṅdohana[1.13]
 
  yadyan hyaṅ parameśvarāstu śaraṇā tanpāṅgəgə̄ sañjata
 āpan saṅgraha riṅ samastabhuvanālaṅgəṅ təḍuh niścala
 ṅhiṅ rūpādi viśeṣa pañcaviṣayāṅde rāga vahyendriya
 tan vyāpāra manahnirerika kabeh kevalya nirgrāhaka[1.14]
 
  mojar saṅ maṅaran vr̥haspati: nihan topāya devādhipa
 saṅ hyaṅ kāma sira prihən səkuṅanāmbək radvijan yogyana
 konəntāmanaheṅ raras hati maran rāgī bhaṭārālulut
 paṅgil saṅ hyaṅ umā kakūṅananirāṅiṅkiṅ səḍəṅ kanyakā[1.15]
 
  yapvan sampun aśukraśonita sirāpaṅgih paḍāṅgə̄ṅ smara
 vehən pvaṅ səkar aṅlaṅit maṅiḍama śrī parvatī prārthanan
 ṅkā ta vehən anona vāhana salahrūpā dvipendrānana
 rodrārudranikeṅ upāya vulikən petən pagantākəna[1.16]
 
  nāhan sāra vuvus vr̥haspati yinogyan de hyaṅ indrāṅaləm
 āpan paṇḍita siddhavākya pinatih deniṅ vatək devatā
 tovin śabdaka vedapāraga vəkasniṅ nīti riṅ kahyaṅan
 vruh riṅ śāstra kuṭāramantra ṅuniveh cārakya kāmandaka[1.17]
 
  saṅsiptan vuvusən mareṅ smarasabhāṅgəh saṅ vatək devatā
 lumrā riṅ gaganāṅavetan ahavan riṅ viśvadeśārarəm
 ton tekāṅ smararājya kādbhuta ləṅəṅ nyāsanya deniṅ səkar
 hintən gātrani gopuranya lumarap sākṣāt kəḍapniṅ kilat[1.18]
 
  bapranyāṅililan karaṅ tinara vaṅ līlān paniñjo tavaṅ
 ləṅləṅ deni ruhurnya lāgi hinarasniṅ cāmarāriṅguṅan
 sə̄ṅniṅ candra siniddhikāra ginave bvat rāga suddhāputih
 tapvan marma hatəpnya megha minirahniṅ sandhyakālānipis[1.19]
 
  parpātniṅ vataṅan təkeṅ alunalun mās jāti norāsəlat
 tan pendah rəm apiṇḍa tambaki gaḍuhnyāṅde hulapniṅ mulat
 sinvamniṅ kayu kalpavr̥kṣa tinatākumrām vuvuṅnyāmirah
 humbutniṅ suradāru vastrani patākanyāṅəpər kāṅinan[1.20]
 
  tanpa mvas maṇicandranīla rinəmək saśrī natarnyākiris
 aṅlīlā kayu pārijāta ri tamanyānraṅ pralambāvilət
 kəmbaṅnyāñjrah anekavarṇa sinavuṅniṅ jaṅga jambat mure
 sumrāk rūmni rurūnya lāgi pinaləhniṅ kasturi mvaṅ jənu[1.21]
 
  lor vetanya gunuṅgunuṅ marakatāṅde kūṅ cinaṇḍyāruhur
 vvainyāhniṅ sumirat mareṅ avaṅavaṅ saṅke pucaknyāṅadəg
 hīshīsnyāniramiṅ tahən satumuvuh ṅkāne taman hyaṅ smara
 pakṣinyārja majīvajīva sumahur harṣe kukusniṅ bañu[1.22]
 
  tanṅeh yan vuvusən laṅə̄ni pakəkəsniṅ kāmadevāgr̥ha
 sakvehniṅ hyaṅ alah maṅə̄ təkapikāṅ nyāsātiśobhāhaləp
 āpan ṅke sariniṅ manohara vəkasniṅ tatva liṅ saṅ kavi
 vvitniṅ śāsana kāmatantra tinəṅət pinrākr̥tāṅde kathā[1.23]
 
  canto 2: 
  ararəm hyaṅ indra ḍatəṅ iṅ smarabhavana lavan vatək r̥ṣi
 makaradhvajākrama sumaṅgraha vihikan i tiṅhaliṅ tamuy
 vruh iṅ arghyapāda saha cāmana hinaturakən sagorava
 daśalokapāla tan adoh yama baruṇa kuvera muṅgu lor[2.1]
 
  mavuvus bhaṭāra harirāja ri sira saṅ iniṣṭi māsiha
 iki hetuniṅ ḍatəṅ i rājya manasija harəp maṅāśraya
 gati saṅ hyaṅ īśvara jagatpati jənək aṅivə̄ tapabrata
 sahajālupeṅ asuratantra tan atutur i tatvaniṅ smara[2.2]
 
  kita pāvakiṅ turida rāga kita pinakapāśaniṅ dadi
 kita sāra sāriniṅ asaṅgama suka kita sūkṣma riṅ rasa
 pahakūṅ manahnira tadhāraṇa gəsəṅana riṅ smarānala
 panah iṅ raras hati hudanhudani ləvu sarantaniṅ lulut[2.3]
 
  na vuvus hyaṅ indra sumahur hyaṅ atanu tan ulahniṅ āśraya
 mapa dāyaniṅ hulun aveha lara turida rāganiṅ guru
 sira devaniṅ sura viśeṣa satata niyatāṅupadrava
 kadi laṅghanā ṅvaṅ i pakon surapati ri patik śatakratu[2.4]
 
  mavuvus vr̥haspati gumanti gumaṇagaṇa nīti riṅ hati
 upapatti denira maśabda madhura pinarakəniṅ hayu
 apa saṅśayanta ri pakonira surapati bhara tūtakən
 makadona pānaka bhaṭāra məjahana si nīlarudraka[2.5]
 
  yadiyan kənā ta kita śāpatha tan arusuheṅ mahādvija
 ri bhaṭāra śaṅkara surendra duluraniṅ aminta sihnira
 jalareka mātra sakarəṅ ḍavuhi gələṅirān inastuti
 umaluy ri jātinira somya sumirama kiteṅ varāmr̥ta[2.6]
 
  ri huvus vr̥haspati maśabda kusumaśara tanpa naṅśaya
 apagəh ri tan vənaṅa saṅ rəṣi mujarakənaṅ apakrama
 tinitah tikāṅ rahayu lampahanira savatək surāpsara
 mara riṅ mahāgiri tumūtakəna saṅ adhikāra manmatha[2.7]
 
  surasaṅgha māntuk iniriṅnira sahaja huvus ginopitan
 i rikāṅ pituṅ vəṅi hiner śubhadivasa ri taṅgaliṅ kapāt
 makaradhvajā madəg adan krama tumama sire daləm puri
 madarāganiṅ hati sumə̄k sama jaladhi ri pūrṇaniṅ śaśi[2.8]
 
  hana laryalaryan aṅuṅaṅ tavaṅ apayuṅ aśokapādapa
 ginəlar tikā səminikāṅ kayu manis i hatəpnya tūt sisi
 atilam səvə̄niṅ asanārəja ləṅəṅ alaṅitlaṅit gaḍuṅ
 bəsariṅ puḍak jamanikanya sinuji tətəsiṅ himānipis[2.9]
 
  i rikā ta rāmya kahanan manasijadayitāṅaran ratih
 alaṅə̄ sumuṅkəm i rikāṅ sarasija ginave karaṅ hulu
 śaśiraśmi sañcaya tapihnira pakirim i vimbaniṅ vulan
 tinulis riṅ indraśara cātaka kinəḍap i tejaniṅ kilat[2.10]
 
  tuna buddhiniṅ kavi tumiṅhal i hayunira piṇḍa sāgara
 rəməṅ aṅdadak sumaputiṅ mina ri savaṅikāṅ gəluṅ lukar
 tri valī sumiṅhit aṅaluntuha təkapi paṅolnikāṅ tapih
 laṭi tan dahat mirahikāmapat ivak inahākən aṅlare[2.11]
 
  riṅ apan katon licina mahya sira karakətan raras hati
 kavilət ri puṇḍutan areh talitalinika tan vənaṅ ləpas
 təkapiṅ tapih kalusitā ri təṅahira nusarnusar susu
 ṅhiṅ ikāṅ aśokavanavāsa ri gəluṅanirānusupnusup[2.12]
 
  kadi candra taṅgal i halisniran amənərakən parasparas
 paməvəhnikāṅ turida len hava hunaṅ amikāra riṅ maṅə̄
 griṅikāṅ tulahniṅ aṅajap ri sira ləṅəṅ aluṅsuran lulut
 lara kūṅ raras hati barībarini rarasiran tiniṅhalan[2.13]
 
  tan alah ginanti kavi rūmnira siriṅakəneṅ pasir vukir
 sihuṅiṅ hyu varṇani sadak sidakira kadi kəmbaṅiṅ taləs
 kadi nūṣa kəmbar alaṅə̄ səmuni susunirāmucaṅ gaḍiṅ
 kilatiṅ tavaṅ karivutan paḍani vətisirān paṅertali[2.14]
 
  ləṅəṅiṅ taman savaṅi rūmnira kadi liriṅ iṅ laṅit ləṅit
 svaṅ amimba luñcipi halisnira sadadali mə̄r hanambayaṅ
 laṭi ṅeraṅiṅ tiṅatiṅāsəkar aṅaruṇa śeṣaniṅ vukir
 kucupiṅ məṇur mara cəcəkcəcəkira kadi kuntul aṅlayaṅ[2.15]
 
  saṅ apālapanta laga siṅhiti hayunira piṇḍa papraṅan
 sama paṅkajāmirah ikāṅ susu sarudhira kosariṅ raṅin
 anamar lulut gəluṅirārəja sasuruh ikāravis hirəṅ
 kadi dālaniṅ kumuda rosni təṅahira savaṅ galah tikəl[2.16]
 
  aparan kunaṅ pinakamūlani hayunika tanpa siṅsiṅan
 laṭi tan juruh tan avakiṅ gula yayan amanis təkeṅ mata
 vaja tan vvahiṅ vuni tuhun kapihasəm unəṅiṅ tumon sira
 vətis aṅragət hati nirantara tuhutuhu janmaniṅ puḍak[2.17]
 
  yan alūma sinvamiṅ aśoka sinuluhan i tambvaṅiṅ vulan
 liriṅiṅ vulat maliṅ aṅīrakən apuhara rəs sarī maṅə̄
 ririsiṅ kapāt sahaja tanpa mijahakəna rāganiṅ kavi
 kabalik dahat ləṅəṅikā tan aluluta tumon i rūmnira[2.18]
 
  adavān patantrani manisni hayunira taṅeh kathākəna
 sira kāmadeva caritan pamuhunira gumanti varṇanən
 dumunuṅ ri saṇḍiṅi ratihnira mavarah i śokaniṅ hati
 tama riṅ kumārajayaśāstra kadi sira yan oṅsiliṅ guyu[2.19]
 
  canto 3: 
  dyah saṅ luṅgahi sihku sinvami lulutku pavilətani rāganiṅ hulun
 saṅ təṅgə̄ ri tuvuhku saṅ səmini kiṅkiṅiṅ alara bəsur kəneṅ riris
 aṅlīlāṅalayā laṅənku sinirirniṅ unaṅ anaṅis aṅgagap tavaṅ
 puṅgəl tanpa səvə̄ kinarya kinaraṅkaraṅ inahal i śaktiniṅ vidhi[3.1]
 
  śoka pvaṅ katibān səkarniṅ asanānəḍəṅ inusir i saṅhubiṅ nadī
 duhkha pvaṅ ruməṅə̄ rəṅihniṅ aṅaraṅ cala karagət i tuṅtuṅiṅ kuku
 eraṅ pvaṅ linavadlavad ri kətəriṅ patər amarəṅi tambvaṅiṅ vulan
 tanpemba prihatinku sakṣaṇa sakeṅ avaṅavaṅ ibu toh tuluṅ ṅhulun[3.2]
 
  dyah pamvitniṅ akūṅ tinalyan iṅ unaṅ kavilət i rəcəpiṅ tapih suji
 saṅsāra ṅvaṅ aləh rinimpus i lulutku pinahatəguhiṅ raras hati
 mantaṅ matya kasiṅsətan turida rāga lukaraṇa bəsur kəneṅ lara
 rapvan śīghra huvā laraṅku ḍatəṅeṅ vukir alaləh alantaran juraṅ[3.3]
 
  paṅdeniṅ daśalokapāla sahajāmujimuji guṇakāyaniṅ hulun
 paṅgə̄ṅ karya bhaṭāra cakra karuhun paṅasihasihiraṅ vatək r̥ṣi
 sambandhanya bhaṭāranātha jənək iṅ tapa tan atutur iṅ samāgama
 muṅgv iṅ meru ṣaḍaṅga yoga sinamāhitaniran asamādhi nityaśa[3.4]
 
  ndā tan lyan hinamər ruməñcəm raras hatiniran abhiyoga riṅ brata
 aṅhiṅ sañjata rāka rakryan inadr̥śya rumimaṅa bhaṭāra śaṅkara
 tan hyaṅ manmatha paṅhiḍəpku rari yan luputa sira linakṣan iṅ hulun
 rapvan siddha pakon śatakratu kr̥tajña rumuraha tapa hyaṅ īśvara[3.5]
 
  lvāmbəktāri paran kasuṅsuti manahta marəṅurəṅu varṇa suṅkava
 ṅhiṅ gaṅsal vəṅi t antyakən lavasaniṅ hulun aparaparan mareṅ gəgər
 yadyastun təka kūṅa rakryan ibu kə̄lakəna ri hati hayva gə̄ṅ lara
 tiṅhal riṅ vukir aṅlimuṅsuṅi limut hinaruhara təkapnikāṅ aṅin[3.6]
 
  lāvan tan hana cātakāṅlayat aniṅgalakəna ləṅəṅiṅ tahən ragas
 kumbaṅ mə̄r akaraṅkaraṅ tarahudan kabəsurana muvah mareṅ gihā
 mvaṅ siñjaṅniṅ inambilan tapih umantuk i panəpi təkāṅdadak rəṅu
 induṅ maṅkana ta ṅhulun təka mamaṅkva ri kitarari muṅgaheṅ jinəm[3.7]
 
  yapvan riṅ hinaras payodhara vəkasniṅ amuhara raras kəneṅ taṅan
 yan riṅ rūm pipiniṅ vineh səpah anuṅsuṅ i rəṅuni halisnya tan cala
 yan konəṅ vinəkasniṅ uttama rumañca hatiniṅ apasah ḍatəṅ hələm
 ndyah ndin ta ṅvaṅ atiṅgale kita ləhəṅ ṅvaṅ adulura sukāṅkvacaṅkrama[3.8]
 
  yadyastun kita milva kuṇḍaṅa katon rivəgani lakuniṅvaṅ iṅ hənu
 dūran sāra kiteṅ havan vatu ridaṅ maṅuladalid inambah eṅguṅan
 səṅkan hāvan adoh juraṅ trəbis arəs panilukani bañunya riṅ sukət
 heman gātranikuṅ vətis karagətānana kadi puḍak uṅgvaniṅ ṭika[3.9]
 
  nāhan sabdanirāmanis təhər aṅol təṅahira kasusup təkeṅ tapih
 saṅ sinvī miṅay aṅdadak tikəl ikāṅ halis amahəli kabvatan rəṅu
 rəñcəm tvasnira rukṣa tanpa haməṅan rəmək apuhara luh nirantara
 mojar saṅ pinakādhikāravanitāmətu ratihira mogha vādhaka[3.10]
 
  sojar hyaṅ smaranātha hayva cinalan vuvusiṅ adhama śoka saṅśaya
 yan hyaṅ śaṅkara vigrahan kadi tan antuka juga kusumeṣu riṅ purī
 āpan hyaṅ tripurāntakāgaṇitamūrti tuvi sira viśeṣa devatā
 tovin kālanirāsamādhi humiḍəp həniṅi hənəṅirāsadā smr̥ti[3.11]
 
  hātniṅ maprabhu sihniṅ apriya lulutniṅ asənəṅ iki hetuniṅ vuvus
 āpan tan vyabhicāra gə̄ṅaniṅ upadrava katəvasa de smarādhipa
 lāvan viṣkr̥ta durnimitta sumaput niyata pinakadūtaniṅ hala
 və̄rniṅ ṣaḍpada vibhramāṅhrəṅ anaṅis humuṅ asurahan iṅ surālaya[3.12]
 
  riṅ tāman kuməñar katonani səkarniṅ asana ləvu denikāṅ aṅin
 puṅgəl mimba gaḍuṅnya mogha tumibāṅ hrəbuk i puḍakikāṅhudan havu
 nistejā kayu teja mantən akuvuṅkuvuṅ avənəs ikāṅ valīkaḍəp
 tan śobhākalaṅan jariṅnika malantiṅan ika maṅavandha riṅ tahən[3.13]
 
  saṅsiptan pituhun pataṅgəhi patik manasija ri ləbūni jə̄ṅ prabhu
 tan saṅkeṅ vruh iṅ iṅgitānahanahā təmahananiṅ asampay iṅ guru
 tan yogya patinən vuvus hyaṅ amarādhipa sira parabañcanenucap
 mātimāti kinon ri tan savənaṅanya dinunuṅakəniṅ kriyābhaya[3.14]
 
  dyah tan maṅkana cāra donira sacīpati sumariha kīrtya riṅ jagat
 pūrṇāniṅ sakadevatan makapurāsala hilaṅanikāṅ durātmaka
 ṅvaṅ sampun hinarəpharəp tan ahaləp təka maləməh i kārya saṅ mahān
 denyan kāntaka yan jagaddhitanimitta saphala masiluṅluṅaṅ yaśa[3.15]
 
  canto 4: 
  nāhan viśeṣa paṅucap kusumāstrapāṇi
 devī ratih kahənəṅan vəkasan tumuṅkul
 tvas mogha saṅśaya ri pātya bhaṭāra kāma
 varṣe kapāt paḍani luhnira saṅśayādrəs[4.1]
 
  saṅsipta sampunira śoka masə̄ masaṇḍiṅ
 lvir joṅ kuniṅ savava ḍampa vuluṅ rumaṅkəp
 sākṣāt kucup kagərəhan sira somya kālih
 ūrṇa səkar taji haləpnira marman uṅgū[4.2]
 
  śrī manmathāvuvuh ikāṅ madarāga riṅ tvas
 yan ton manisni mukha saṅ kusumāstraputrī
 pañcendriyāmiṣaya marma təkeṅ svacitta
 nā hetuniṅ marək aṅol manukup sakahyun[4.3]
 
  liṇḍū tikāṅ salah ulah kumədut paranti
 lot kāla dūtani tapih saṅ arūm kasiṅkap
 yekiṇ ḍatəṅ pralaya saṅ kadi pūrṇacandra
 moghābəlah kapasukan təkapiṅ prahasya[4.4]
 
  aṅhiṅ pataṅ siki katon amahəl savarya
 sampun praveśa kaharas riṅ anindya nārī
 saṅ lvir laṅit kakilatan tiki durbalāṅrəs
 sākṣāt guguh makəmilan maṅudud kapuṇḍuṅ[4.5]
 
  saṅsipta maṅkana vilāśaniran pasaṇḍiṅ
 bvat kāmatantra viniśeṣa kasaṅganiṅ strī
 aṅhiṅ samādhi japa mantra təkeṅ kamokṣan
 pūjāṅkusiṅ jənək apum divarātrikāla[4.6]
 
  luṅhā tikāṅ divasakāla surup hyaṅ arka
 meghāmirah kadi kalas tumulis laṅitnya
 himpər jahit papatihan huləsiṅ sake jro
 keṅis katon i vətisiṅ mavulaṅ masampir[4.7]
 
  saṅ hyaṅ niśākara gumanti təkāṅrarah truh
 nitya pradakṣiṇa gavenira sārisāri
 līlāsənə̄ ri ləbuhiṅ suralokan uṅgū
 maṅgalyaniṅ r̥ṣigaṇāmr̥ta śītaraśmi[4.8]
 
  vidyādharī kavəkasan smarabāṇa nitya
 moghālaṅə̄ vijah agoṣṭi paḍāmajaṅ lek
 len lālanāṅulihulih rarasiṅ vilāśa
 bvat siṇḍi deniṅ amuvus saha guyvaguyvan[4.9]
 
  kīrṇaṅ tabaṅtabaṅ arūm masarik pinuṅpaṅ
 vīṇa samāpta vinivakṣa hanan ginitan
 saptasvarenikət iniṅgita yan panrətta
 tapvālaṅə̄ sinəlaṅan rasa pāna matsya[4.10]
 
  len taṅ mareṅ suranadī saha ceṭikādyus
 denyāsibū muni humuṅ kaharan mr̥daṅga
 rūmniṅ vidāvaṅi linuṅsurakən rakətnya
 sumrāk lavan paṅisi kəmbaṅ alum haneṅ ryak[4.11]
 
  tūt svarganirjhara hilī suranimnagādrəs
 ṅkānā siluknya ḍavuhan hana dharmaśāla
 raṅkaṅ maṇik pinakadūri təkeṅ tətə̄nya
 dāləm katon bhramarapakṣa luməṅ hatəpnya[4.12]
 
  ḍaṅ hyaṅ vr̥haspati sirenadhikāra muṅgū
 paṅliṅga saptarəṣi kapva humuṅ maveda
 mvaṅ śrūtivākya vinicāra paḍāvatāra
 len ghūrṇitācəṅil amet halaniṅ pramāṇa[4.13]
 
  gaṅgālaṅə̄ pinakamārganikāṅ śaśāṅka
 simpaṅ ri rañjiṅanikāṅabarat hilīnya
 śuddhāhəniṅ linaraṅan tinəṅə̄t laṅə̄nya
 vinvat mare raṇu ḍatəṅ ri taman hyaṅ indra[4.14]
 
  nyāsālaṅə̄ kaləṅəṅan lalayan vinindu
 ri jro gr̥hārəja ri dūnya dudū kramanya
 uṅgvan hyaṅ indra rumarah tapihiṅ surastri
 ṅkāneṅ umah salah ukur paṅaran kasaṅkya[4.15]
 
  kulvan kidulnya ginagā linurah havanya
 endah gunuṅnya ginave minahā guhānya
 tīranya caṇḍi maṇi bajra ləṅəṅ pinatra
 hyaṅ nandaka sphaṭika śuddha pucapucaknya[4.16]
 
  sasvarga siṅhiti haləpnya paḍāpadudvan
 riṅ saptaloka paḍa tiṅkah akaṇḍakaṇḍa
 rājyātatālaləh aṅumbaṅ iṅ antarīkṣa
 sə̄ṅsə̄ṅniṅ osadhilatā kuməñar damarnya[4.17]
 
  luṅhāṅ kuləm krama ḍavuh pitu saṅśayāvās
 hyaṅ śītaraśmi kapaṅulvan iṅ astapārśva
 vaitalikānuliṅ aganti gavenya ṅūni
 ceṅniṅ curiṅ pilipilih sajiniṅ jahat ken[4.18]
 
  canto 5: 
  sahaja suməpaṅ endah sə̄ṅniṅ parvata humaraṅ
 sahidu mirah asəṅhit kosap deniṅ aṅarəki
 kadi latulatuniṅ mās hyaṅ ve vahu cumaraṇa
 aruṇa kadi rajābāṅ bvat saṅgrama piniturun[5.1]
 
  śubhadivasa riṅ eñjiṅ prāpteṅ kāla pasamayan
 sahanahananikāṅ hyaṅ kapvādan paḍa tumihaṅ
 prasama parəṅ inājñan de saṅ nātha surapati
 umiriṅa laku saṅ hyaṅ kandarpāmaṅuna yaśa[5.2]
 
  tuvi manasija sampun śuddhāmvit ri ratihira
 mijil abhava mahə̄mhə̄m tuṣṭāṅher iṅ alunalun
 laras arəja si kiṅkiṅ hrū kambaṅ si vəlas arəp
 lihaṅanira sumaṇḍiṅ mvaṅ vadva turida lulut[5.3]
 
  rathanira ləṅəṅ endah salvirniṅ səkar inayu
 rinavis i səminiṅ jriṅ rəṅganyāsanasalaga
 tinaligajah akəmbaṅ rambutniṅ hata katirah
 dhvaja makara riniṅgit muṅgv iṅ pādapa kuməlab[5.4]
 
  təlas arəpat ilirniṅ saṅhub varṇa kuda putih
 talinira kilatiṅ truh sākṣāt suntagi kanaka
 pavana mirir anampar himpər sārathi ginəlar
 palupalunira pantəs luṅgahniṅ gaḍuṅ umure[5.5]
 
  krama lumaku sirosə̄n mvaṅ sakveh saṅ aśaraṇa
 r̥sigaṇa paḍa maṅkat len vidyādhara maṅiriṅ
 tigamata sira muṅgah ṅkāne rəṅga gajapati
 pinakamukha lumampah sarvecchāṅlayaṅ aṅalor[5.6]
 
  smarabhavana kalalvan gaṅgātīra huvus adoh
 asəmu həlaṅ anampar və̄rniṅ devarəsigaṇa
 pasir atiśaya ləṅləṅ gātranyān vahu kaparək
 kadi gunuṅ apalayvan ryakryaknyāgrət aṅavatə̄[5.7]
 
  karaṅ aṅuṅaṅ apañjaṅ paṇḍan joṅnya kadi tulis
 lagi pinaraparāniṅ saṅhub yan paṅariṅariṅ
 hana kadi liman adyus vuṅkalnyāṅgarəgəs akə̄m
 ləṅəṅ inasuhan iṅ ryak sarvecchā maṅupukupuk[5.8]
 
  hujuṅi karaṅikākrəp suṅheṅ śaṅkaniṅ amayaṅ
 savaṅan asavayan lvah kraṅnyāharya nilamiti
 agəragər aṅurambat lvir luṅsir sinəkarurā
 kadi suji sinalaṅsaṅ luṅgahnya marəki latuh[5.9]
 
  baṇava rusakan ālā ṅkāneṅ nūṣa ləyəp adoh
 jarupihika humaṇḍəm rəṅkāvuk huvus ananā
 layar anisih anuṅgul runtiṅ lot aṅavayavay
 marahakən ilaṅāniṅ baṇyāgālara kajahat[5.10]
 
  nya parahuniṅ amañciṅ mandrāpan layat alaləh
 iniṅətiṅət iṅinte tanpendah balubaluhan
 hana kadi sirarākiṅ kentar deniṅ aṅin alon
 asəmu sadak aṅumbaṅ siṅsal tan hana riṅ gəluṅ[5.11]
 
  i təṅah udadhi ləṅləṅ bāhitranya maṅajava
 inavara təkapiṅ truh kahrət deniṅ ivak agə̄ṅ
 kaputər i tələṅiṅ vvai hetunyān palabulabuh
 hana puhavaṅ amūjānambat hyaṅ maṅasihasih[5.12]
 
  avicarita laṅə̄niṅ lod sampun kahalivatan
 suravara paḍa māgyā ton taṅ meruvukir agə̄ṅ
 kadi bhuvana tinumpaṅ lvir liṅgānəsəki laṅit
 saphala sira pakə̄niṅ brahmāṇḍāgama tinata[5.13]
 
  canto 6: 
  ḍatəṅnikāṅ deva kabeh samasta
 rikāṅ mahāmeru vukir viśeṣa
 katon tikāṅ darśana darśanīya
 sabha bhaṭāreśvara saṅ kinarya[6.1]
 
  manahnikāṅ manmatha makusara
 ri siddhaniṅ prarthana saṅ vatək hyaṅ
 manahnireṅ tvas kadi savalepa
 nya mmārgrganiṅ vighna magə̄ṅ kapaṅgih[6.2]
 
  kətug tikāṅ parvata guntur agra
 hudan rivutpāta jalapravāha
 gəlap halisyus pətəṅ aṅhalimpuṅ
 gərəh guməntər saha bāyubajra[6.3]
 
  paghāṣaniṅ vuṅkal avantah atri
 dudūṅ salumbuṅ kadi simban osyan
 inuṇḍakən deniṅ aṅin pracaṇḍa
 rəbah rubuh parśva pukah kayunya[6.4]
 
  ikāṅ vatək hyaṅ paḍa ghūrṇitārəs
 təkapniṅ utpāta maṅāladeśa
 hyaṅ indra tan dhāraka śokabuddhi
 gajahnirerāvaṇa tanpa sāra[6.5]
 
  saṅ ārya puṣpāyudha dīnacitta
 hilaṅ tuturniṅ hati tanpa jīva
 rathārurah puh makaradhvajanya
 kadi pva mājar hana durnimitta[6.6]
 
  prabhāvaniṅ rākṣasa riṅ himādri
 ṅaranya nandīśvara rudradāsa
 lavan mahākāla vəkāvibhūti
 paḍāṅəmit dvāra pakon bhaṭāra[6.7]
 
  ikāṅ vatək deva kabeh pva mūrka
 harəp ri vandhyā samādhī bhaṭāra
 nda tanpa maṅgalyani devapūjā
 na kāraṇanyān panulah mamighna[6.8]
 
  siraṅ vatək paṇḍita sapta paṇḍya
 paḍāmaṅun rakṣaṇa riṅ śarīra
 vr̥haspati vruh rikanaṅ nimitta
 vavaṅ maṅuccāraṇa mantra siddhi[6.9]
 
  hilaṅ tikāṅ varṣa marən gərəhnya
 tatas pətəṅ tan hana mātra śesan
 katon tikāṅ rākṣasa mr̥tyurūpa
 paḍāṅagəm daṇḍa səḍəṅ pracaṇḍa[6.10]
 
  munīndra saptāṅabhivāda mantra
 yathāgamāṅarghya sireṅ śivāmbhā
 kaharcaṇanyeṅ lagi yeka pinrih
 samārganiṅ siddha manəmva sādhya[6.11]
 
  təlasnya kākarṣaṇa kālih atvaṅ
 pinivruhan denira riṅ svakārya
 ri hetuniṅ prāpta rikiṅ vanādri
 umaṅguh aṅhayvani śīghra luṅhā[6.12]
 
  saharṣa tekāṅ surasaṅgha tuṣṭa
 ri sampuni vruhnya rikāṅ kinārya
 paḍāturun siddhaniṅ ātmarakṣa
 adr̥śya mr̥tyuñjayamantra śakti[6.13]
 
  pəsatniraṅ manmatha śūnyāmārga
 pratiṣṭha muṅgv iṅ ratha meghavāha
 ikāṅ vatək deva paḍāṅiriṅ doh
 atən manontona lavan mahārṣi[6.14]
 
  katon ta saṅ hyaṅ hara nīlakaṇṭa
 i sornikāṅ darśana tuṅgu śaṅka
 səḍəṅnirālambana sūkṣmabuddhi
 aṅan parəṅ muṣṭinirātalaṅkup[6.15]
 
  nda tan vavaṅ sāhasa saṅ masādhya
 mulat katīkṣṇan hati mogha matvaṅ
 maṅañjalī pāda bhaṭāra mamvit
 mupākṣamākən gatiniṅ śarīra[6.16]
 
  bhaṭāra səmbahni patikta nātha
 si kāmadevāṅapakāra nīca
 nda tan panəmva griṅ upadravāgə̄ṅ
 namo harāyāstu jagaddhitāya[6.17]
 
  təlasnirāmurṣita maprayoga
 samādhi saṅsipta viśeṣa śuddhi
 larap tikāṅ sañjata sarvapuṣpa
 pasambuṅiṅ tāman aveh kalaṅvan[6.18]
 
  larasnirāgə̄ṅ śatapatradāla
 r alap lavan hrū salagādvitīya
 turī kucupnyārəja piṇḍa danta
 minuṣṭi himpər panah ardhacandra[6.19]
 
  canto 7: 
  sampūrṇa luməpas ikāṅ ardhacandrasalagāṅaraharah i hati
 ndan vyartha kasəpər i jaṭā bhaṭāra kadi bhūṣaṇanira vəkasan
 saṅ hyaṅ smara muvah amanah sireṅ tarahudan savarayaṅ apupul
 tanpa myati ri saṅ asamādhi mampir i kapə̄ sahaja kadi sadak[7.1]
 
  āścārya manasija tumon ikāṅ sapamanahnira paḍa kahilī
 sambut sahanahananikāṅ səkar pinakasañjatanirasumaji
 jrahniṅ kanigara kuməñar panakranira sampun umidər i taṅan
 śīghrān məsat asəmu payuṅ kuniṅ kahabalaṅ kadi vulan adulur[7.2]
 
  cakrānaravata humilī sakeṅ tamuduhan kusumaśara vara
 tanpāṅkura kadi tatur əndəpəndəp asuluṅsuluṅ atalitali
 ndā tan vighani sira bhaṭāra tan rəṅərəṅə̄n ginurumuṅ inirup
 trāsaṅ kanigara sacrəmin tibāsəmu tareṅ pinakarukuhira[7.3]
 
  kontā sarasija kumucup huvus hinəlaran kayukanakasəvə̄
 moghātəka pinakakaluṅkaluṅnira jagatpati kadi minaha
 mvaṅ tomaranira kucupiṅ kuriñjəm aluṅid kadi curiga siṅi
 sumrāk təka lukar asiratsirat masəmu vīja rumakət i jaja[7.4]
 
  kandarpa kadi kavigaran sirāmanah amet kirakira biṣama
 hrū tīkṣṇa rinəgəpira nāgapuṣpaśara pāśa rinəcəp inaṅit
 cūlanya dalima kumucup sisiknya səkariṅ ryak aṅivak agalak
 huntunya kanirisalagāliḍah vəlas arəp miṅis aṅaladalad[7.5]
 
  nāgākr̥ti kusuma ləpas ri tambaṅi laras manasija śarana
 ṅkā rodra kavilət iy avak bhaṭāra sumavit pinakasavitira
 sambut varayaṅira puḍak vinimba cucukiṅ garuda paḍapaḍa
 sārinya kumusuh aṅabab sumār tuvi səḍəṅ maṅap ariṅiriṅi[7.6]
 
  hrū ciṇḍaga ləpas i bhaṭāra sātmya kadi kuṇḍalanira tumatiṅ
 hyaṅ śaṅkara sira kadi hinyasan kadi rakət saji hiftuvusakən
 lvīr arca lagi sinavuran səkar kadi tulis ratu vinurivuri
 āpan sapamanahira manmathāmuvuhi rimbit amuhara haləp[7.7]
 
  saṅ hyaṅ kusumaśara saranta saṅśaya ri tanpa ṅani panahira
 mvaṅ sañjatanira saləpasnya tan hana bisāṅlarani daṅudaṅu
 maṅke pinanahakənire hyaṅ īśvara tayāṅgariti hatinira
 hāh nirguṇa takari gatiṅku tan sahinarəpharəpiṅ aśaraṇa[7.8]
 
  krodha hyaṅ atanu ri bhaṭāra tan hana vikāranira vinulatan
 rəp dhyāna ta sira vəkasan yumoga pararāmya ḍatəṅ anuluṅa
 riṅ sakṣaṇa təka sumaput laṅə̄ni ləṅəṅiṅ rətubala maṅasut
 rəmrəm dumadak aṅujivat kilatnya ḍatəṅ amraṅ anavat aṅani[7.9]
 
  senāpati rətu madhumāsa kartika basanta gumuruh aṅasut
 salvirniṅ amuhara raras samāṅrəbahi rāmya samasama sumār
 kapvāṅhabəti səmi sirirnikāṅ aṅin anūb səkar aruñuruñu
 kīrṇaṅ rəməṅ asirasiran ririsnya paḍa tan bəsur aṅaraharah[7.10]
 
  sampun təka sahananikāṅ kalaṅvan atulumbu manitiri patər
 hyaṅ manmatha śaravara pārijāta rinəgəpnira muvah aṅayat
 hrū sparśaviṣaya pamaṅan ya rūpa rasa gandha vacana kalima
 sampun rinatus inabhimantra campakamayāluṅid iṅidiṅidan[7.11]
 
  mrik taṅ jənu viṣanikanaṅ panahkusuma pañcaviṣaya dinələ̄
 ākarṣaṇa hr̥daya manoharāṅiriṅi bāyu bhujaga rinəgəp
 muntab taṅ asana kalavan vuṅū ri pamaləsnya kadi gunuṅ apuy
 śīghrān ləpasakən i bhāṭāra tan dva maṅəne hatinira tumanəm[7.12]
 
  canto 8: 
  saṅ hyaṅ cambhu sira kəneṅ panah kaləṅgak
 mūrcā tanpa biṣa sirāturū luməṇḍə̄
 sākṣāt svapnanira katon girindraputri
 muṅgv iṅ paṅkvanira miṅiṅ rusak tikāṅ ken[8.1]
 
  saṅsiptāvuṅu sira saṅ səḍəṅ kəneṅ tvas
 kontā riṅ viṣaya haneṅ manah humaṅgəh
 rodrāṅrəs dinavutireṅ samādhirāja
 pyah tībrā təkan i ḍaḍā hilīnikāṅ luh[8.2]
 
  āścāryāmbəkira bhaṭāra nīlakaṇṭa
 eṅas prokṣaka muiiṅaṅ mulat manolih
 ton hyaṅ manmatha maṅayat panah maṅinte
 prāyāṅlūda kavigaran səḍəṅ sudhīra[8.3]
 
  hah kāmādhama gumave hatiṅku śīrṇa
 ndā nāhan ta ya ruməgəp larasnya len hrū
 dhik nīca nya tan atakut rike gələṅku
 tan vriṅ śīla salah ulah kaṭuṅkabuddhi[8.4]
 
  āhah niṣ phalani təkapmu mapravr̥tti
 tan vriṅ tvaṅ kuhaka riṅ aṅgəgə̄ samādhi
 tan mityān madana ya vighnaniṅ kamokṣan
 bhaṅgāpakrama katuluy kadurjananmu[8.5]
 
  sampemvi ry aku kadurus dahat halanya
 yekāṅdadya lara magə̄ṅ məne təmunmva
 saṅsāranku phalaphalamva dūra hātmva
 liṅ saṅ hyaṅ təka varayaṅniraṅ smarāṅlūd[8.6]
 
  krodha hyaṅ paramaśivāṅadəg saroṣa
 iccānantara tumuluy trivikramāgə̄ṅ
 krūrābhairava manəṅah riṅ antarīkṣa
 vvilniṅ vvil dəṅən atakut mulat kagə̄man[8.7]
 
  rudrākāra lima śirahnirāprameya
 bhinnārambut alimunan sumə̄ṅ ruməmbe
 lvir megha pralaya haturnyan ekəl avyaṅ
 kādbhūtāruñuruñu taṅ taṅan sahasra[8.8]
 
  candrāditya savaṅikāṅ matārdha midər
 gambhīrāhiruṅ adaləm guhā paḍanya
 sākṣāt mr̥tyu tutukirāsalit sihuṅnya
 gumrut lot amijilakən gəlap halisyus[8.9]
 
  himpər parvata savalāṅga dīrgha pāda
 sandhyā varṇani vuluniṅ havak pralamba
 salvirniṅ bhuvana kadāha mogha liṇḍū
 mambək lvir bubula təkapnirān lumampah[8.10]
 
  kāla hyaṅ śiva maṅadəg vivr̥ddhadeha
 yatna hyaṅ smara maṅave ri saṅ hyaṅ indra
 doniṅ syaṅ haturakəne bhaṭāranātha
 āpan maṅkana paṅucap hyaṅ indra ṅūni[8.11]
 
  maṅke pve ḍatəṅi gələṅ triśūlapāti
 sakvehniṅ suravarasaṅgha yatna luṅhā
 kapvāṅhə̄t avədi katona de hyaṅ īśa
 aṅlampū ta siraṅ anaṅga duhkha mātya[8.12]
 
  saṅ hyaṅ rudra variṅutən ri puṣpacāpa
 kālāgni pramukha mijil sakeṅ trinetra
 nirdhūmāka ṅarabarab kabhinnabhinna
 lvir saṅhāra luməburaṅ trilokasaṅgha[8.13]
 
  maṅkin vr̥ddhi dilahikāṅ apuy pradīpta
 lvir digdāha mətu sakeṅ tutuk bhaṭāra
 len saṅkeṅ iruṅ i sihuṅ sameru muntab
 durgrahyān mubur aṅasut gərəhnya ghora[8.14]
 
  saṅ hyaṅ kāma sinaput iṅ viṣāgni rudra
 prodbhūtā təka kumutug malad riṅ aṅga
 məlkah tāṅ avak ananā təkeṅ laras hrū
 utvat mār jariji pəgat hilaṅ kukunya[8.15]
 
  ndā tan māti tan ahurip saranta duhkha
 saṅsārāmalaku tuluṅ sireṅ vatək hyaṅ
 aṅreṅān inigitigit riṅ antabahni
 lot mānaṅ məkəh anaṅis ratih katr̥ṣṇan[8.16]
 
  māskv induṅ saṅ ahayu kāri śokacitta
 tiṅhal tery aku pinatī papan vatək hyaṅ
 taṅguhteṅ hulun aṅədə̄ ḍatəṅ phalanya
 tan mityāku kagəsəṅan təkap bhaṭāra[8.17]
 
  dyah ndin peta rari huripku ṅūni pūrva
 tan lvir hyaṅ hulun ari denikāṅ viṣāgni
 dyah tāsih mah aku siram gəsəṅ hatiṅku
 ṅke riṅ parvata vəkasiṅ hulun kapāpa[8.18]
 
  nā sambat kusumaśarānavak saṅ antən
 kasyāsih duvəg inubār iṅ uccabahni
 iccā saṅ hyaṅ i sira tan vavaṅ paratra
 deni bvatni gələṅire sumatsyaketu[8.19]
 
  himpər kiṅkarapati saṅ hyaṅ adrirudra
 vruh riṅ duṣkr̥takara yan pareṅ adharma
 saṅ hyaṅ manmatha dumilah səḍəṅ dinagdha
 lvir pretādhama tinibakəniṅ yamāgni[8.20]
 
  kūt māryākuniṅ ahirəṅ sayat vulunya
 rāh nityomətu kumitik brəbəs vuduknya
 akrūtan taliṅa gəsəṅ təkeṅ utək mvab
 indrāniṅ mata cumiṭas sakeṅ kapāla[8.21]
 
  ndah maṅkāna ta pamaləs bhaṭāra rudra
 kesyan daṇḍavadha pamigraheṅ asampe
 hyaṅ puṣpāyudha tinasak maṅəntakəntak
 kaṣṭātyanta dadi linūd sireṅ triśūla[8.22]
 
  sampun hyaṅ madana pəjah məsat hyaṅ ātmā
 sadyotkranti pinakamārganiṅ pralīṇa
 nistrəsṇā taya hiniḍəp tayaṅ kapaṅgih
 svaṅ ⟨ṅ⟩lampvāmbəkira kavalya bhāvacakra[8.23]
 
  canto 9: 
  atha ri təlas bhaṭāra kusumāyudha tanpa bisa
 gumuruh avū saśoka para rāmya səsə̄k sumaput
 r̥tu madhumāsa kartika basanta təkāmiḍara
 kadi kalaran patərnya kumətər kaharan taṅisa[9.1]
 
  səkar akuśātəbəṅ kapavanan makədalkədalan
 aṅalikalik midər taḍah asihnya masambat asih
 camara mure miṅəl kaṅəlihan səmi kapva gupe
 riris asənəb lumuh titisikāṅ banu lot makəcap[9.2]
 
  prasamatəkāṅlavad ləṅəṅikāṅ vukir aṅrurubi
 pisaṅ alas iṅ juraṅ carunikān ananāṅ hujuṅan
 umuni manuk garantuṅika lot ta təkap lumari
 ḍatəṅ aṅuyūyva tanpa pəgatan panuliṅniṅ əpiṅ[9.3]
 
  kayuragas iṅ gəgər kapanasan sumarī pəjaha
 vvadi halalaṅnya yānəvək avaknya katon sumusuk
 gaḍuṅ umulur lumuṅ kaṅəlihan sinavatniṅ aṅin
 ləṅəṅ alabuh juraṅ kucupiṅ ertali riṅ paraṅan[9.4]
 
  kavəlasarəp latāvaluvalū kavəkas riṅ alas
 huvus aparasparas lvahika śuddha mabaddha limut
 paḍa vanavāsa lampahi kidaṅnya mareṅ lvahika
 guci təka riṅ vulañjar i kupit paḍa tanpa jalu[9.5]
 
  turunasihiṅ vanāntara nahan prasamāmahayu
 ri śava bhaṭāra puṣpaśara dīna səḍəṅ dumilah
 tucapa ta saṅ hyaṅ indra varapaṇḍita kapva kavəs
 mulat i bhaṭāra rudra kadi rākṣasa sāhasika[9.6]
 
  avənəs alə̄k śatakratu harəp mulihāṅavaśa
 avədi katona saṅśaya ri jīvanirān kahavā
 atanu pinucca denira huripku vigesa huvus
 tan avədi səṅgahən druhaka mitya ri śabdanira[9.7]
 
  dadi bhagavān vr̥haspati marək mavuvus ri sira
 umaḍəmi rəs hyaṅ indra kadi tan valuyāmatiha
 suravara he sacīpati haliṅ kuhiranta harah
 muliha kaduryaśan dahat ikāṅənaṅənta dudū[9.8]
 
  ri patinikāṅ smarāmuvuhi śoka ri buddhi mami
 sipi vita kasyasihnya tuna vandhava tanpa kadaṅ
 kita marikā nimittani hilaṅnika nora vaneh
 palakuṅ asihta marmani səgəhnya kinon vipatha[9.9]
 
  ndya kirakiranta sātmya ri patantranikāṅ madana
 syapa kari səṅgahən kujana durta təkapniṅ aji
 ṅhulun athavā surādhipa dinurjana tan hana len
 ḍatəṅ upavādaniṅ para yadin kita mūr muliha[9.10]
 
  rasani vuvus raviprasuranātha ri devapati
 patiniṅ anaṅga yogya tuluṅənta papak prasamā
 haturakəne hyaṅ īśa huripanya muvah palakun
 asiha bhaṭāra śarva patiniṅ smara dohakəna[9.11]
 
  tuvi kita mākusāra riṅ anaṅga ya tan kahalā
 manahira saṅ hyaṅ īśvara lumūda sireṅ turida
 təlasi pəjahnya kapva makadoṣa pakonta riya
 parama yadin kitāmativareriya tan tuluṅən[9.12]
 
  vacananiraṅ vr̥haspati ri vrətrajit aṅlarani
 r̥ṣigaṇa sapta nārada visiṣṭha parəṅ mavuvus
 dadi sumahur surendra ri siraṅ para paṇḍya kabeh
 sakirakira mpu saṅ hulun anūta pakīrtyakəna[9.13]
 
  iṅətiṅətən təmən syapa ya vanya katona tuvi
 umarəki siṅha sampun amatiṅ gaja tanpa sarik
 duvəg alapāmaṅan rudhira maṅsanikāṅ dvirada
 rarasana riṅriṅən variṅutən juga jātinika[9.14]
 
  aku mara saṅ munīndra sapapāti sabhagya təmən
 mapa kari līṅaniṅ hulun i saṅ r̥ṣi yogya dahat
 rinasarasan katuhvan ika saṅ smara dīnatara
 abalika rəp panasnya siha saṅ hyaṅ aveha hurip[9.15]
 
  i təlasirāṅucap dadi lumampah adoh adulur
 ḍatəṅ i bhaṭāra rudra sumuyug tumuluy pranata
 r̥ṣigaṇa kapva yatna manitah śivatatvavidhi
 tumihaṅ adehaśuddhi gəlar āsana akṣa huvus[9.16]
 
  prathamani mūrti saṅ hyaṅ apatiṅkah iṅ aṣṭadala
 ginəlariṅ akṣara krama śivāṅga sahāstranira
 japa saha kūtamantra sinamāhita riṅ hr̥daya
 təlas aṅavāhana stutinireki nihan vuvusən[9.17]
 
  canto 10: 
  uṅ rudraya mahātmane praṇataniṅ bhaktīṅ jagatkāraṇa
 varṣān uṅguha donikinmarək ij ə̄ṅ saṅ hyaṅ harəp sanmatan
 saṅ tuṅgal vinuvus rva lot ginaṇanāniṅ paṇḍitārjāhayu
 brāhmā viṣṇu maheśvarānupaman iṅ nāpi kitāvak tiga[10.1]
 
  pāt varṇanta linakṣaṇan lima liner pañcāsya pañcākṣara
 kvehniṅ pakṣa kita pratiṣṭha dinudū sūkṣmāti sūkṣmāganal
 prāṇāpāna samāna bāyu riṅ udāna byāna sākṣāt hurip
 śūnyadvāra kasiṅhitanta rinəgəp saṅ sādhakeṅ antaka[10.2]
 
  canto 11: 
  mūlajanma kita sāra manrəṣṭi
 nāva vindu təkaniṅ nava candra
 sapta māsa dadi mānuṣagatra
 ndā kiteki sarapuṅ pinakātma[11.1]
 
  tulya sārathi kitān hana yatna
 niścalāṅadəg i rəṅganiṅ aṅga
 vruh ri duhkhahayuniṅ rathadeha
 bhāvacakra tikəlanya rinakṣa[11.2]
 
  pañcatāpa paḍa kapva kabhukti
 vyāpakeṅ mr̥ta sarisrəp abhūta
 ṅhiṅ kiteṅ bhuvana kāraṇa laṅgəṅ
 vruh ri līnavətuniṅ dadi janma[11.3]
 
  canto 12: 
  nā stuti saṅ vatək pravara paṇḍita vacanapati
 somya bhaṭāra rudra kadi jātinira daṅudaṅu
 lvir sphaṭikārca tañ cala caturbhuja saha makuṭa
 śaktini kārcanānira maveh suka ri hatinira[12.1]
 
  cabdanirāpa kāryani vəkaṅku r̥ṣi vahu ḍatəṅ
 mvaṅ daśalokapāla milu mapraṇata samasamap
 liṅnira maṅkana krama vr̥haspati sira sumahur
 sampun aṅañjalī suku bhaṭāra madanadahana[12.2]
 
  sājña bhaṭāra doni pukulun surarəsin umarək
 mimpunakən siratsirati pāduka bhuvanapati
 bhasmanikāṅ anaṅga dumilah səḍəṅ atunu murub
 āmr̥ta devanātha kāraṇanya muvaha huripa[12.3]
 
  doṣanipun katuhvan ahale juga hiniṅətiṅət
 tan ya katona de tripuranātha səcjəṅ anumanan
 liṅ bhagavān vr̥haspati bhaṭāra masivi humənəṅ
 tapvan alum gələṅnira rikāṅ smara hana ri hati[12.4]
 
  vākpati sampun apraṇata mastuti muvah amuvus
 sājña bhaṭāra māsiha jugāndakaripu mavəka
 āpan ikāṅ smarāvənaṅ amigraha ri saṅ ahulun
 deva kabeh paḍāṅutus akon mamanaha capala[12.5]
 
  marmanikān panīti hana detyapati saha bala
 śakti si nīlarudraka ṅaranya subhaga karəṅə̄
 tan pəjaheṅ raṇāṅga təkapiṅ r̥ṣigaṇa vivudha
 ādinikāṅ anugraha pasuṅ tripuraripu riya[12.6]
 
  lāgi hinə̄m surāpsara vatək r̥ṣigaṇa mapupul
 kapva harəp ri pastrya parameśvara maran avəka
 āpan ujar bhaṭāra mavəkasvəkas i riya təmən
 yan hana putra śukraja sake ry aku rumuraha ko[12.7]
 
  yeka parārthadharma parameśvara tulusakəna
 jīvanikāṅ anaṅga hana riṅ sumeru tayakəna
 deva kabeh jugeki makadoṣa vəgig i pukulun
 āpan ikā nimittani vənaṅnya vipatha kadurus[12.8]
 
  yan təhəraṅ smaranaputa dharmanika si kapatin
 rāga lulut lavan mithuna saṅgama surata hilaṅ
 tā rabi tan hanaṅ anak apan taya karaṇanika
 nismadanaṅjagat mulih apakrama dahat amuḍha[12.9]
 
  nāhan ujar vrəhaspati manəmbah amalakuṅ asih
 lāvan ikāṅ vatək hyaṅ asəkuṅsəkuṅ amava taṅis
 mār hati saṅ hyaṅ īśvara muvah sira maṅaṅənaṅən
 ṅkān mətu sarvavodhanira sakṣaṇa sira sumahur[12.10]
 
  putra kiteṅ vatək r̥ṣiganākirakira karuṇa
 sādhu vuvusta yogya pituhunkva biṣama dahatən
 uṅ valuyaṅ smarādhipa təkapku tuhun avaṅavaṅ
 guhya pakāvakaṅ paramasūkṣma vəkasikāṅ alit[12.11]
 
  tambayikin panāma kusumāyudha kanəkətakən
 sarvasəkar pamigrahanike ry aku səḍəṅ amanah
 yan makaradhvajāṅhabəti taṇḍa sinuji makara
 ndah paribhāsagīta savaneh ṅaranika malulut[12.12]
 
  ndah sahananta devagaṇa sapta r̥ṣi kita kabeh
 hrūniṅ anaṅga kocapanikāṅ smara ya siṅ avaṅi
 śrāvaka tanpa sumpiṅa hələm bvat asəmu viṣaya
 āpan aku prasiddhaniṅ akūṅ kəna kusumaśara[12.13]
 
  canto 13: 
  nāhan śabda bhaṭāra manantva
 saṅ hyaṅ vākpati keraṅan āśa
 yan tanpāvaka manmathadeha
 ājña hyaṅ parameśvara hetu[13.1]
 
  saṅsiptan gatiniṅ vivudhāmvit
 saṅhārakrama sampun anəmbah
 saṅ hyaṅ śakra kəta tvasirāsih
 tunvan manmatha yeka tiniñjo[13.2]
 
  ton vaṅke hyaṅ anaṅga sumaṅlā
 kasyāsih magulaṅgulaṅ iṅ vā
 meh bhasmīkr̥ta dehanira syuh
 kadyākon mahalavva tinarka[13.3]
 
  ai saṅ hyaṅ suranātha pahenak
 tiṅhalte ry aku vāsvasən ātah
 ṅhiṅ maṅke vəkasaṅkva katona
 lvāmbək hayva ləməh kita mitra[13.4]
 
  sampun teki pakonta kasiddha
 hrūṅkvāveh turide hati saṅ hyaṅ
 tanpāṅdeya viyoga patiṅku
 tiṅkahniṅ vidhi duṣkr̥ta hetu[13.5]
 
  riṅ janmāntara sotku katəmva
 ndah mitranta'ku hayva tan eṅət
 konkonamva muvah pakənaṅkva
 tan dvādvān makatoha huripku[13.6]
 
  mitrāṅhiṅ pavəkasvəkasaṅkva
 deviṅkvī pura tiṅhali denta
 kasyāsih kavəkas ri patiṅku
 yan tībrālara taṅguhi matya[13.7]
 
  t alap t ampunakən ri daganta
 dāsībhūta gaven ya tan āpa
 ṅūnīveh ri katənya yaśanta
 pamrihkvī kita tona ta denta[13.8]
 
  lvir maṅkojara saṅ hyaṅ anaṅga
 sampun mukṣa gəsəṅ dadi bhasmi
 saṅ hyaṅ śakra katīkṣṇan asove
 kəmbaṅ len sərəh iṣṭa pamūja[13.9]
 
  māntuk hyaṅ suranātha kamantyan
 muṅgv iṅ rəṅganikāṅ rathadeha
 saṅ saptārṣi nabhastalamārga
 mvaṅ vidyādhara kinnara kīrna[13.10]
 
  byātītan krama saṅ surapaṇḍya
 kāsih saṅ magəsəṅ vuvusəṅkva
 davī saṅ hana riṅ smararājya
 herherən ri təka hyaṅ anaṅga[13.11]
 
  canto 14: 
  ṅūnī kāla bhaṭāra manmatha mareṅ girivana manukū
 lāvan saṅ surasaṅgha sapta r̥ṣi rovaṅira paḍa tumut
 tambe hyaṅ ratih abratāsəmu nadī ri daləm abhuhaya
 tan sor iṅ gənəpiṅ manis tuvi yayāsriṅ aṅuraṅuraṅi[14.1]
 
  sihsihniṅ paḍa garjitāṅayu samāgama rəsəp i hati
 yekāṅde lara yan tiniṅgal agave raras amituturi
 kiṅkiṅ doṣa hinə̄takən lulutirāpuhara rəṅərəṅə̄n
 ləṅləṅ cāmara sālagāṅlih aṅure sira miṅəl aṅəsah[14.2]
 
  sakvehniṅ magave raras hati təkāṅlavad i laranira
 hisniṅ luh manuluṅnuluṅ gələṅirāmrih amədəli suku
 embuh nvamnvam ikāṅ gəluṅ vruh aməṭikməṭiki kapatikəl
 ṅhiṅ tan seṅəh anon rimaṅ matanirāñ jənək anakanakan[14.3]
 
  milvāśā təkaniṅ taman katuvuhan prihati vəlas arəp
 rukṣānon kalaran vuluh gaḍiṅikāṅrəs akusakasikan
 vvainiṅ pañcuran osah ardha kapiluh təkapi taṅisira
 tan vriṅ de hakukur paḍā tan agatəl teləsika lavaran[14.4]
 
  sore kāla tibāṅ laluṅ ləṅəṅ i kālaniṅ ahavuhavu
 maṅkin tībra laṅə̄nirān mulati saṅhub anavəli kukus
 sə̄ṅniṅ vvai sumiratsirat ginuruvindaniṅ aruṇa ləyəp
 meghāṅləṅləṅ i sarvavarṇani kilatnya kadi minurayas[14.5]
 
  maṅkin marma manisnirān kavətu pahyasira karatihan
 kumrām rūmnika kañcanārəja maṇiknya dinalima saraṅ
 bāṅniṅ lāṭi jugāṅrəs aṅrəjani kūtniran amayamaya
 tan p endah kuniṅiṅ trikañcu suməkar kasəlatan amirah[14.6]
 
  sakvehniṅ vara ceṭikākrama paḍāmarəki bañu rahup
 lāvan paṅgəlaran kucup vinava mesi cupucupu pulut
 pūrṇanyān akucupnya riṅ pataḍahan gəḍah akarakara
 saṅsiptādamu saṅ səḍəṅ kaṅəlihan təkapi lulutira[14.7]
 
  prāptaṅ kinnaraputrikāraras avarṇa hamava pasilih
 saṅ śokāhyas ajīvajīva manulak halahalaniṅ avak
 paṅdohkiṅkiṅikāhənī vinava riṅ kuvakuva pakuku
 ātmāniṅ kəna rāga himpəriki yan rakəti kukunira[14.8]
 
  prāptaṅ ratri huvus taḍah damar aneka kuməñar asinaṅ
 devī saṅ katəkān prapañca hana riṅ śayana pakasutan
 tanpāmrəm təka kūṅnira ḍatəṅa saṅ sənəṅ aparaparan
 moghātən mulatiṅ hənū kadi hanāṅgyata nataba lavaṅ[14.9]
 
  akveh yan caritan vilāśaniran onəṅ aṅuvahi laṅə̄
 luṅhāṅ kāla ḍavuh rva saṅśaya rurū kumuniṅ aṅalaśa
 kəmbaṅniṅ məṇur iṅ natar kadi jamur nasi məkar aputih
 sumrāk lvir vaṅiniṅ tapih linukaran paḍa pinidudutan[14.10]
 
  ndan saṅ śrī smaraghāriṇī sabhaya tan prəm aṅaraṅ ahuyaṅ
 nāhan hetunirān vijil prihatin osah amulati tavaṅ
 ləṅləṅ deniṅ urut pəgatpəgat areh asavaṅ ikay ike
 saṅ hyaṅ lek sasisih kəñarnira katon masəmu patirisan[14.11]
 
  canto 15: 
  smarabhavana kasuluhan śaśiraśmi
 makapuratuk i vuvuṅanya mineru
 kanaka tinəpa vinayaṅvayaṅ abhra
 pinakapucakika murub kadi bahni[15.1]
 
  kusumanasaśaravadhū kataman kūṅ
 hañar asəpi turida tan tahu kāri
 karaṇaniṅ ahuyaṅ agatgat ikāṅ luh
 turida vinuni lagi saṅgaya riṅ tvas[15.2]
 
  hana taman i vəlahaniṅ pura ri jro
 alalayan agupura hīra kinoryan
 pinaranira ləṅəṅ aṅimbuhi kiṅkiṅ
 təka huva maṅuluri śokaniṅ ambək[15.3]
 
  surabhi tinanəm i natarnya cumaṇḍi
 pinatiga kayunika tañjuṅ akəmbaṅ
 cala magigu təkapikāṅ aṅin edi
 haməṅani səkarika nitya tibākveh[15.4]
 
  marakata pinakahənīni hənūnya
 sphaṭika karaṅika sināmaja vr̥nda
 bahuvidha kuməñar apiṇḍa vinarṇa
 asiṅ umarəki sira somya ruməṅga[15.5]
 
  səkar avilət agaṇitālasalasnya
 paḍali kaṇigara kuriñjəm aśoka
 karavaka məṇur asahāya kuranta
 gaḍuṅ aṅulili maṅunəṅnya rumaṅkəp[15.6]
 
  paratusi vaṅini sekarnika sumrāk
 sumavur asəmu hima sārinikāṅrəs
 sahanahananika gave turide tvas
 alaṅə kahiḍəpanike hati devī[15.7]
 
  canto 16: 
  prāsāda ri təṅahiṅ pañcuran alaṅə̄ ləṅləṅ i pajaṅiṅ lek
 hyaṅhyaṅnya masəpi tīstīs kadi minahākən lumut i susunya
 somyāsəmu guyu rūpanyan arəja himpər midəm akaṭakṣa
 kadyānaṅisi hayunyān hana hana tan rāgakāraṇa heman[16.1]
 
  vvainyārəṅurəṅu varṇānikəli halis lvir calacala kombak
 lagyāmasəhi səvə̄niṅ pakis aṅurambat ri təpitəpinya
 kīrṇaṅ panupanu kəmbaṅniṅ asana lumrānəlati pasirnya
 lvir mutya sumavur ākrəp vərəhi banunyāṅjrah i təḍunanya[16.2]
 
  ṅkā hyaṅ ratih amudā riṅ karaṅ asalah siñjaṅ arəja kumrām
 himpər pamayaṅaniṅ vvah gaḍiṅ abuṅah vāhu hilaṅ upihnya
 śokāhuyaṅ asibū saṅ kəna turidānīsakən ikaṅ ambək
 harṣāṅlavani kucurniṅ makara tan eṅəh susunira kegu[16.3]
 
  hīsniṅ bañu ruməsəp tanpa marasi kiṅkiṅ ri hati saṅ onəṅ
 sākṣāt alabuh apuy" liṅnira ri kəñəpniṅ vvay apanas iṅ tvas
 nāhan pinaləhirān muṅgah atapih aṅher i təpi luməṅhe
 himpər vulan umijil saṅka ri tələṅiṅ sāgara pinutər sə̄k[16.4]
 
  māntuk ləṅəṅ akəmul citrajalada siṅhəlnika tinulis mās
 śokāraras iniriṅniṅ lulut inatərniṅ turida manuntun
 himpərṅ kavi katəkan bhasmaran amaṅan vvaida jamur amandi
 lvirnyān kasarik i rūmniṅ madanaśarāśāhəli rarabiṅ luh[16.5]
 
  canto 17: 
  sakuləm sira tan vruhiṅ ulaha saranta təkapniṅ unəṅ
 kadi mūra tumūtakəna hatinirān bhramitābayaṅan
 damar oləm añampaka kumucup urubnya dinəmvanira
 atutur vəkasan ri luṅidi varayaṅ saṅ aveh turida[17.1]
 
  canto 18: 
  luṅhāṅ kāla davuh pitu karəṅə̄
 saṅ hyaṅ lek mavənəs kadi sinəpət
 saṅhubniṅ hima sakṣaṇa mahāvuk
 roniṅ nyūgaḍiṅ iṅ natar umələs[18.1]
 
  saṅ śokāṅaraṅiṅ śayana gaḍiṅ
 nīdrāṅlih sira tībra kavaləsan
 səbniṅ duhkha təkāṅipi gurnuyu
 keṅis dantanirāṅəḍapi laṭi[18.2]
 
  meh saṅ hyaṅ rahinānatasi lamur
 bāṅ vetañ jaladanya ṅaniviluṅ
 kumrām piṇḍa kasumba piniturun
 megha lvir sinusur hirəṅ amirah[18.3]
 
  jriṅ ṅkāneṅ parahasyan aṅiḍukus
 sinvamnyāṅgəgəs amrih atalaṅkup
 akrabkrab sinirirniṅ aṅin alon
 paṅnyāṅulyat aghāsa kadi məkəh[18.4]
 
  tuñjuṅniṅ talagāvuṅu duməliṅ
 kumbaṅnyāṅlilir ardha varurutən
 vahvavvai makuyapkuyap apəḍe
 kosap riṅ vərəh ardha ta dadaran[18.5]
 
  mrāk muṅgv iṅ kayu cāmara lakibi
 tanvaṅnyāṅuhuhiṅ manuk amijah
 ṅek haṅśāṅaraṅin lagi karəṅə̄
 riṅ gaṅgāṅalakālaləh asisik[18.6]
 
  eñjiṅ sakṣaṇa kālaniṅ adamu
 ceṭī kapva matimpuh apatikah
 prāptaṅ māgadha śīghra kapalayū
 konkonan suranātha rumuhuna[18.7]
 
  tañ jambat pavarahnya dugaduga
 mājar yan hyaṅ anaṅga sira pəjah
 bhasmībhūta samasta dadi havu
 de saṅ hyaṅ tripurāntaka śarana[18.8]
 
  makrāk taṅ vanitā prasama humuṅ
 kapvāśā sakaḍatvan avurahan
 devi saṅ kavəkas dadi vinuṅu
 kagyatgyat səmuniṅ mata duməliṅ[18.9]
 
  saṅsiptān vinarah sira tuməḍun
 saṅkeṅ pañcapaturvanira daṅū
 siñjaṅ kesis inīr nəhər umijil
 luh tapvan vətu yan vavaṅ akuśa[18.10]
 
  vuntuṅ rāt bhuvanāṇḍa kadi pətəṅ
 deniṅ priṅganikāṅ prihati magə̄ṅ
 rəñcəm tvasnira tan vruh iṅ ulaha
 pin tīgān tinibākən ikāṅ avak[18.11]
 
  siṅgih tībranikāṅ lara ri sira
 vahvāpaṅgih asih parəṅ alulut
 duṣṭa pvaṅ vidhi vāhu sinapihan
 toh ndyaṅ duhkha sake riya ləviha[18.12]
 
  sakveh saṅ surasaṅgha təka huvus
 mvaṅ saṅ paṇḍita sapta vahu ḍatəṅ
 luh saṅ śoka marambəhan umətu
 yan ton saṅ vivudhāṅga paḍa təka[18.13]
 
  rambut vibhrama tan ginəluṅakən
 tan vriṅ de makədalkədalan avū
 jə̄ṅ saṅ vipra vr̥haspati pinəkul
 de saṅ śoka marək təka manaṅis[18.14]
 
  canto 19: 
  bhagavan kaki he munindra tiṅhal
 ndi paran hyaṅ madana ⟨pva⟩ de munīndra
 madulur mara saṅ hadan lumampah
 mara riṅ meru lavan hyaṅ indra ṅūni[19.1]
 
  kalalu pva ḍatəṅ maharṣi maṅke
 suka lāvan suranātha labdhajīva
 i rikāṅ smara denta dīna kāri
 ri dilahniṅ surabahni tan hināt:hāt[19.2]
 
  aparan kari doṣaniṅ smarāgə̄ṅ
 i mahāpandya mataṅnya yan minaṅkā
 dr̥ḍha bhakti ri jə̄ṅni saṅ munīndra
 alalis pvāramareṇa sojar əmpu[19.3]
 
  kusumeṣu ləvəs pva kāsyasihta
 inutusniṅ bhaya denikāṅ vatək hyaṅ
 haməṅanta pəjah kināladeśa
 təkapiṅ deva kabeh suke laraṅku[19.4]
 
  ndi paran kusumāstra de hyaṅ indra
 lalu tan sihta mamitra hīna dīna
 ri pəjahniṅ anaṅgade bhaṭāra
 tūluṅən yogyanikān kabehananta[19.5]
 
  panahaṅku hade bhaṭāra rudra
 umatiṅ manmatha riṅ vukir sumeru
 haləpa pva pəjah binandha pāśa
 tinibākən riṅ apuy kinārya matya[19.6]
 
  nda huvus ta dadi prayojananta
 ri tayāniṅ smarayan huvus paratra
 tulusākən atah lalista riṅvaṅ
 pəjahi pvāku huvus misanmisan vās[19.7]
 
  apa tan hana deva taṅgələnta
 kadi tan vyāpaka riṅ sarāt narendra
 ri huvusku pəjah muvah təkapta
 tuluyīkaṅ smaradrəvya rampasənta[19.8]
 
  phalaniṅ gumavay ri pātiniṅ len
 suka yan ton laraniṅ vaneh tan eṅəh
 ya ta kapva kadevatan ṅaranya
 mamatiṅ mitra dineya tanpa doṣa[19.9]
 
  panaṅis smaraghāriṇī masambat
 anəsəl deva təkapnikāṅ larāgə̄ṅ
 mara vipra vrəhaspati prayatna
 umutākən ri katuhvaniṅ carīra[19.10]
 
  ibu māsku katon panaṅguhanta
 tumahā saṅ hulun iṅ pravr̥tti durta
 hana pāpa magə̄ṅ məne təmuṅkva
 ri səḍəṅnyān katəkāna nīcabuddhi[19.11]
 
  ri pəjahniy anakmamīṅ vanādri
 ginəsəṅniṅ caduśakti de bhaṭāra
 rasa milva hilaṅ hatiṅku śīrna
 təkapiṅ duhkha mulat rikāṅ anaṅga[19.12]
 
  aṅənəs təka saṅ hulun paḍāsraṅ
 humaras pāḍa bhatara nīlakaṇṭa
 huripiṅ smara yeki kārya tan len
 maluyeṅ svarga pinintaniṅ hulun dyah[19.13]
 
  kunəṅ āpan ikāṅ vidhī vəkaṅku
 makatatvā hana riṅ manah pralīṇa
 kita kāliha teki sūkṣma rakva
 pavəkas hyaṅ guru saṅ haneṅ sumeru[19.14]
 
  ya mataṅnya harebu hayva śoka
 purihiṅ janma kətā nirāvasāna
 si hurip kadi megha kāla lahru
 rinarahniṅ pati kāvakan samīra[19.15]
 
  taya mūlanikiṅ haneṅ triloka
 sakarəṅ bhāva muvah mareṅ abhāva
 ndya ta mārganikiṅ hurip katrəṣṇan
 tuhu yāvat krətakān katon anitya[19.16]
 
  panitah tripurāntake vəkaṅku
 ratih iṅ strī smara riṅ lanaṅ paḍāyu
 kita rāga lulut riṅ indriyāmor
 vətuniṅ sparśana śukraśoṇitāṅhis[19.17]
 
  canto 20: 
  na cabda vāgīśvara viprajāti
 melākən ājñā pavəkas bhaṭāra
 devī ratih movus ujarnirāsrət
 luh nitya yārambəhan iṅ matādrəs[20.1]
 
  saṅ paṇḍya śakrādi samākənātah
 potukniṅ edan təkapiṅ larāgə̄ṅ
 maṅkā pva de hyaṅ parameśvarāveh
 janmāgamoṅan samaniṅ kamokṣan[20.2]
 
  tan laṅghyanāpakṣa marāṇa k ampu
 yan vyāpakeṅ sūkṣma makāvakānis
 ndan vehən aṅjanma hələm katona
 kālih lavan saṅ pəjahiṅ vanādri[20.3]
 
  māskvību saṅ satya rəṅə̄n vuvusku
 siddhāstu kahyunta katəmva denta
 saṅ hyaṅ sirāveha kabhāvacakran
 ri dlāhaniṅ dlāha hələm tan advā[20.4]
 
  eṅgal təmən yan mamituhva māsku
 ndah tūtakən śāpa bhaṭāranātha
 paṅheranantālavasiṅ haneṅ rāt
 svāmīnta maṅjanma katəmva denta[20.5]
 
  sampun vuvus ḍaṅ hyaṅ anūti tatva
 paṅlālane saṅ katəkan prapañca
 śrī kāmapatnī sumuyug manəmbah
 mam vit mamūjā ri maharṣi māsih[20.6]
 
  ai bhūmi devādi vulat kamuṅ hyaṅ
 rānak mahāpaṇḍita mūra mātya
 ṅkāne mahāmeru parāna tan len
 belā saṅ ārya smara puṣpacāpa[20.7]
 
  nā liṅniraṅ śoka manəmbah agya
 dānādi pūjā ginave kamantyan
 sakvehnikāṅ drəvya haneṅ kaḍatvan
 pādakṣiṇe saṅ viku siddha paṇḍya[20.8]
 
  vvantən sakī kāsih inuttameṅ rūm
 nandā sunandādhika tan hanoli
 sānak ləṅəṅ riṅ hayu śuddhaśīla
 tovin vidagdhānulus iṅgitajñā[20.9]
 
  yekī tumūt bhakti ri puṣpitāṅśa
 tuṅgal huməmban vara vastra devī
 nandā tan imbāmava pavvahan mās
 katrīṇi devī smaradhāra tansah[20.10]
 
  ryaṅkatniraṅ manmathadevabhāryā
 pakraknikāṅ sasmararājya śoka
 sakvehnikāṅ kāri vijah makiṅkiṅ
 kapvānaṅis mahyun umilva matya[20.11]
 
  tan varṇanən lvirnika saṅ kavuntat
 devī ratih kastanirojarənta
 luh nitya kəmbəṅnya haneṅ matādrəs
 lampahnirālon kasasar salakvan[20.12]
 
  jə̄ṅniṅ mahāmeru təgalnya kulvan
 deśottamelāvr̥ta śuddha kāmbah
 śobhāratārāmya lurahlurahnya
 duhniṅ vvahiṅ darśana mekalanya[20.13]
 
  canto 21: 
  eñjiṅ kalaniran lumampah adulur tūt lvah pasirniṅ nadī
 ləmba lumbu kucurkucur pacar alas muṅgv iṅ təpinyarənəb
 lvir tuñjuṅ kasasar katon aṅalayan tūdiṅ pisaṅ saśriya
 sarinyagəlar aṅhirib kuku tikəl kaṅgək təkapniṅ susu[21.1]
 
  saṅ śokamrih aṅiṅkin oləm akəmul rajadhirajanipis
 amvas deni titisni luhnira tiba tan pantaraṅertali
 jə̄ṅ lvir laka səmunya deni garəgəsniṅ vuṅkal aṅlud siṅi
 timpaṅtimpaṅ aṅindikindik atəkən luhyan pagəgvan paras[21.2]
 
  ləṅləṅ lvir tinaluntalun ya humiriṅ kambah vatunyaləyə̄
 kadyaṅlīṅa valikkaḍəpnya kuməḍap himpər vulatniṅ vukir
 kəmbaṅ siṅgugu kesisan sumarasah taṅ puṣpa lemboṅ məkar
 tanpendah kucupiṅ səkartaji tibā de saṅ lumakvānusup[21.3]
 
  rəmbaṅrəmbaṅ apantaran kalihibən pāṅ puṅ pakis paṅgaga
 rəmbat nampu kajarkajar kamumu lensuṅsuṅ guyunyānaṅis
 ṅkāne dūnya savah kapaṅgih alaṅə̄ lvah guṅ guṅ akveh pakis
 sarvecchābikuṭak taluktak akiṭuk syok syok dhvaninyāṅəṭək[21.4]
 
  deśa pveki kunəṅ kasimpar asənət muṅgvī luvukniṅ juraṅ
 upək piṇḍani pomahanya mahāvuk deniṅ himārantayan
 nyū suṇḍanya sumālaṅə̄ lagi tinūbniṅ nīradānambayaṅ
 vvahnyānuṅgal agantuṅan kapələyə̄ vūtnyāmarābañjuran[21.5]
 
  evəh tan katəṅər hənūnya sirarāmantən tilasnyāsamun
 deniṅ vāh gunuṅ aṅdavut jahəli sə̄k len kayvan akveh rəbah
 tīstīs tan hana śabdaniṅ vvaṅ amaduṅ təṅgə̄ katəmveṅ alas
 aṅhiṅ paṅhriki sundarinya tinaḍeṅ deniṅ manuk cəb luput[21.6]
 
  lor vetan hana pājaran kalimutan muṅgv iṅ luvukniṅ gunuṅ
 tambiryan paraṅan sivak lavaṅikāmāpaṅgumantən mahā
 vvainyādoh ahələt juraṅ tinalaṅan vinvat hinənvan pətuṅ
 saṅ muṅgvīriya tuṅgatuṅgal amudā meh māntukeṅ śūnyatā[21.7]
 
  səṅkan durga vatunya lāgi tinatātūt lāmbuṅiṅ parvata
 ṅhiṅ gəgvan hri varak nimittani vənaṅ saṅ satya tībrān laku
 kepvan deni ləyə̄nikāṅ paraṅ arəs meh rəmbihāriṅguṅan
 eṅgi mārganikāṅuṅaṅ tasik anak guntur trəbis durgama[21.8]
 
  tan pendah vukiriṅ tulis linihatan saśrī hatəpnyāhijo
 ṅkāne sor hana nīlakuñcita lumuṅ muṅviṅ ləmah bāṅ mələs
 lotnyāghāṣa lavan limut təkan i himbaṅnyān pakaskas putih
 siṅgaṅniṅ mura maṅsi hənti kacucuk deniṅ mayūrānətəs[21.9]
 
  tiṅkah liṅga haneṅ praṇāla pakəkəsniṅ meruśailārəhər
 mūkṣāpiṇḍa lavan laṅit pucakikānuṅgul pətəṅ tan katon
 hyaṅ ve tumraṅ aṅekadeśa sumənə̄ riṅ parśvadeśānisih
 kalrān ratri paḍāturun ləyəpikāṅ rondon kahīsan həbun[21.10]
 
  lvahnyātūban amaṅkavā hilinikā ghorān tumībeṅ ləmah
 saṅkeṅ agra kavantusiṅ vatu ridaṅ lvir nāgarājāṅlayaṅ
 vvainyāgənturan aṅluraklurak arəs himpər susūniṅ laṅit
 vahvamvatt i limutnya sumraṅ amaṅun saṅke kukusniṅ bañu[21.11]
 
  təkvan jroni juraṅ sukət limut arəs tanpa pramāṇādaləm
 kapvānyāśa guhāṅəmū vatu putih yāṅkən tutukniṅ gunuṅ
 ton tekā kahanan bhaṭāra ri səḍəṅ hyaṅ kāma bhasmīkr̥ta
 tunvan mātra kukusnya himpər avarah ya ṅke vəkas hyaṅ smara[21.12]
 
  devī saṅ tumutur vavaṅ kapalayū lāvan sunandādulur
 akrāk tan katahən taṅisnira tumon tunvan smarāveh səkəl
 lāvan kəmbaṅ arūm sumamburat alum hrū saṅ sənəṅ tan hilaṅ
 maṅkin rəñcəm arambəhan titis i luh devī mulat kapyuhan[21.13]
 
  canto 22: 
  hāh maṅke pva parāna saṅ prabhu ləvəs laraṅku ri kita
 tan tr̥ṣṇanta ri jīvitanta pinatujvakən ṅaraniki
 aṅlampū kahalāmaṅun yaśa marān sukāṅ sabhuvana
 toh ndyānuṅ phala gañjaranta pamaləsnikāṅ sura kabeh[22.1]
 
  sis tan līṇa kitān pituhva pituturku ṅūni ri hayu
 taṅguhniṅvaṅ i nātha tanpa manahe bhaṭāra karana
 buddhintaṅakusara yogyani pakon hyaṅ indra ri kita
 sākṣāt deva kabeh nimittani patinta tan vruh i bhaya[22.2]
 
  hāh vāliṅku katəmva sātmyan i huripta riṅ giri vana
 ṅhelkvāmet ri kitānusup midər ikāṅ anakniṅ acala
 aṅlih tanpa valī hritiṅ juraṅ arəs trəbis lvah adaləm
 kuṅkaṅnyāṅaruhi prapañca kadi medi moyutiṅ akūṅ[22.3]
 
  ndan kapvāvul i kārya himbaṅika tan hanāvaravarah
 kayvanyān vinəgilvəgilniṅ alarāpi tan vruh atəṅət
 priṅ nirvāmata posikiṅ vuluh aśabda tan hana mulat
 aṅhiṅ luṅgahikāṅ vanājar i vəkasta māsih atuduh[22.4]
 
  prāpta pva ṅhulun iṅ śilāgra kahananta durgama təmən
 tan suṅsuṅ hulun iṅ hənū tuvi rapuh suməṅka tumurun
 tanpāṅliṅ humənəṅ kitāṅdadak ulah diṅaryan akaḍat
 ardhāsah takarīṅ paratra kadurus pujinta pinaran[22.5]
 
  lvāmbək svāmi tayāntukantuk i manəhta yogya cacarən
 deniṅ doh avakiṅ hulun vulati nātha yan təka huvus
 aṅhiṅ vvah duluriṅ səpah virasa hantusākəna lunut
 hayvābvat paṅinaṅ marān hana səpah pagantyan i vaja[22.6]
 
  ndā mah ta prabhu ragraganyaku suji srananta lumurug
 ruṅsyankuṅ hapakan raras hati saduk lavan lulut unəṅ
 mapus truh pinijətpijət ri larapiṅ kilat sanasini
 taṅgap tiṅhali soṅa saṅ prabhu lumampah iṅ suruvayan[22.7]
 
  toh ndyānuṅ calaniṅ hulun tiniḍa pucca tan tinuridan
 doṣaṅkun asukər səḍəṅ kavava rukṣa kāndəhan iraṅ
 āpan denta tumiṇḍih āṅrəs i payodharāprih arisi
 mār kadyājənu rakta piṇḍani jajanta marma k akuku[22.8]
 
  ṅkākun mintar aṅuṇḍəṅ iṅ dagan arəs tumuṅkul anaṅis
 hevān ton tapihiṅ hulun kadi rinantag amyas amirah
 hetuṅkun matukuptukup tak aharəp masiñjaṅ umələs
 kālihniṅ basahan putih mara salinku denta vəkasan[22.9]
 
  kinkin rāga sidikṣidik patəmuniṅ vaṅ ardha tan avas
 marmātīs tuhun aṅlimuṇḍut i lulutku sumrah i hati
 vruhkviṅ kārya hitāvasāna karaṇaṅku yan rəpəh anut
 riṅ turvan maṅidammidam tahu laranya yāṅhəli raras[22.10]
 
  maṅkinmaṅkin avor lulut turida tiṅkahiṅ vaṅ akurən
 amrəm riṅ rahineṅ taman hana gagā kakulvan alaṅə̄
 bvat hīkān ri samīpaniṅ raṇu kinūsaniṅ kayu puriṅ
 jriṅ jrāh mvaṅ tirisan katon alasalasnya sarvakusuma[22.11]
 
  ṅelkvāmet gələṅanta yan təka kitāṅgaməl susu masə̄
 tan vruh riṅ lara cumbucumbu sahajavərə̄ kataləhan
 tanpetā tinulak lanā tinikəlan halis tan arəsəh
 tan dharmeṣṭa taṅantan aṅlukari puṇḍutan tan avəliṅ[22.12]
 
  hevaṅkvī kita yan paminta vijiliṅ tapih kavijila
 dentāreh i vətis kadi tvaṅiṅ amaṅkvakən puḍak arūm
 piṇḍānambut aśoka denta kumayuh təṅahku maṅamər
 siṇḍyan ceṅni gəlaṅku yamilaṅi saṅgamasriṅ umuni[22.13]
 
  tan laṅgəṅ pvaṅ ajoṅ kuniṅ təlas abhūṣanahyas asəkar
 kālantāt dinulurnikāṅ vivudha ṅūni yan pamanaha
 maṅke pvan pəjah iṅ sumeru taya devataṅlavadana
 kasyāsih ta paratra tan hana miriṅ kiteṅ paraparan[22.14]
 
  ndīkiṅ deśa pametanaṅkva ri huripta tanpa gaməlan
 aṅhə̄t riṅ śaśiraśmi vāhu sumināṅuṅaṅ jalanidhi
 riṅ nyūdanta luməṅhay iṅ juraṅ aṅuṅkuluṅkuli tavaṅ
 riṅ paṇḍan ta kunəṅ kitān lihatanaṅkva karva ləpihan[22.15]
 
  kiṅkiṅkvī kita yan ləṅəṅ təkapi saṅhubiṅ himagiri
 vahvāgatra sake rəṅatrəṅatiṅ agrajambaṅan adoh
 lolyāpiṇḍa lavan kukusni valiraṅnya mār amarayaṅ
 mukṣāniṇḍir i jīvitantan avasāna tanpa təmahan[22.16]
 
  ləṅləṅ tan vulatiṅ tahən ragas i hantuniṅ divakara
 məltik pāṅnya harəpharəp lavadən iṅ rərəb rumaraba
 vāhvāreh asəvə̄ puḍak hinabətiṅ pətuṅ kapavanan
 maṅkā teku gatinta puṅgəl inatīta tapvan anêḍəṅ[22.17]
 
  nāhan sambatirān prapañca sumavak sənəṅnira hilaṅ
 bhāsma hyaṅ smara tanpa gatra sinukatsukat linihatan
 ton tekaṅ tahulan kapala maputih səḍəṅ kumalaka
 kadyāṅlīṅa ri saṅ ḍatəṅ mavarahe panas hatinira[22.18]
 
  dyah tonton ta kahīnapuṇyani tuvuhku tan sipisipi
 bhasmībhūta vineh upadrava təkap bhaṭāra kāraṇa
 āpan svaṅ harəpiṅ hulun mahuripāṇ ḍatəṅ kita bibi
 ndin tambā ndi pametanāmr̥ta panīsa rakryan iṅ akūṅ[22.19]
 
  t aṅsə̄ tebu nihan si manmatha kanirguṇanya tariman
 sugyan masku tan eṅəteṅ hulun apan gəsəṅ dadi havu
 tiṅhal herəna tāku māsku ri təkanta riṅ vaṅ alara
 tanpāvak vinuvus tuhun hana lulutku laṅgəṅ i kita[22.20]
 
  lvir maṅkojara kāmadeva rinasan vinarna ri hati
 devi maṅkin arambəhan taṅisiralupan tumutura
 mvaṅ ceṭīnira kālih aṅlugas umilva mātya ri sira
 maṅkā lvirniṅ aṅāśrayān taha larāmbəkanya pəjaha[22.21]
 
  canto 23: 
  kāla hyaṅ ratih anaṅis bhramanta citta
 saṅ hyaṅ rudra sira mulat ri puṣpitāṅśa
 vruh yan matya madanaghāriṇī tan imbā
 icchā saṅ hyaṅ i sira lantaran subaddha[23.1]
 
  tunvan manmatha dumilah vineh pradīpta
 sākṣāt hasta manasijāṅave saharṣa
 donyāṅambila ri siraṅ susatya devī
 agyāṅayva turida rāga harṣa ri tvas[23.2]
 
  saṅ satyāgiraṅ umulat marin saśoka
 yan ton rūpanikāṅ apuy katon sameru
 svamiṅkvīki ḍateṅ aveh kalīṇamārgan
 liṅ devī ri hatinirādan aṅkasaṅkas[23.3]
 
  maṅkat saṅ pəjaha lavan sakīnirāgya
 ṅkāneṅ lantaran adulur manek riṅ agra
 kāṅkən matya lumabuheṅ apuy praṇānta
 saṅ hyaṅ manmatha sinavaknirān pasambat[23.4]
 
  ai nātha smara lihatiṅhulun təkapta
 suṅsuṅ teki laki manəhta mātya donya
 tan dadyārusuha tumūt abhavācakra
 riṅ janmāntara hulunanta riṅ paratra[23.5]
 
  pāṅniṅ mārga vilut ikāṅ havan yan evəh
 herən riṅ vvat ugalagil havan karəsrəs
 anti pva ṅhulun i rikāṅ pəkən tuna vvaṅ
 uṅgvan saṅ guru pitarā sirān katəmva[23.6]
 
  nāhan liṅ smaradayitāmuhun mamūjā
 yogajñānanira nirāśrayāmbək ahniṅ
 sampun maṅkana tuməḍun sire hyaṅ agni
 katrīṇi priya paricārikā paḍāsraṅ[23.7]
 
  akrāk lvir salahasa sunḍarīṅ alas gə̄ṅ
 yan ton saṅ tuməḍun avās ya bhasmibhūtā
 truhniṅ saṅhub alimunan lumuh luməṅhay
 len kəmbaṅ jənu sumavur paniṅsətiṅ hyaṅ[23.8]
 
  saṅsiptan kapatiniraṅ patibratākūṅ
 ṅkān paṅgih manasija tanpa rūpa māvās
 kālih tan vənaṅ asamāgamārddha kepvan
 lvir vāhyendriya taya sādhaneṅ patəmva[23.9]
 
  hetunyān sumurup i citta nīlakaṇṭa
 śīghrāmor iy upas ikāṅ manah lulut kūṅ
 śrī devī ratih apisan lavan bhaṭāri
 muṅgu ṅkā pinakamanah sirān sarāga[23.10]
 
  canto 24: 
  byātītan sira saṅ rva sampun alilaṅ hənəṅakəna bhatara varṇanən
 tan ryamban vagugən rimaṅ təkapikāṅ smaraśara sumusuk təke hati
 tan vriṅ dāya karəṅrəṅan turida maṅranəhiṅapitu vāhnikāṅ lulut
 maṅgāṅhə̄ba mareṅ huləsniṅ aṅaraṅ marəka ri haṅətiṅ payodhara[24.1]
 
  təkvan dūtanikāṅ kapāt vahu təkāṅatərakən iṅ akārya ləṅləṅa
 meghānyāraṅ arantayan lumaris aija kadikadi taraṅtaṅiṅ jamaṅ
 mavvan tan hatəṅə̄ gərəhnika rinəṅvakən apilad alon tuka kapə̄
 saṅke rūmni rəṅihniṅ aṅdəha kapaṅgih i laranira yan kapiṅ rvana[24.2]
 
  milvāṅambəki kiṅkiṅ āśrama bhaṭāra kadi daradaran kagəntəran
 tapvan siṅhit asəvva taṅguli vavaṅ karuhun apatajugtajug səkar
 jaṅgākəmbaṅ aṅiṅgəkiṅgək aṅuṅaṅ ləṅəṅ anuduhi kuntul aṅlayaṅ
 saṅgākāśa girahyasən pati pəkulpəkul i tan ulahiṅ sakaṇṭaka[24.3]
 
  maṅkin marma tanəmnikāṅ turida rāga ri hati madarāga tan lipur
 maryāyoga samādhi tan kahuniṅā pijər aṅaraṅ apiṇḍa bhasmaran
 aṅkən tiṅhal i kəmbaṅiṅ vuṅa tələṅjuga kupinanirān salah baṅun
 moghānuñjul aṅuntabuntab akədut kadi muṣika kataṅkəban huləs[24.4]
 
  ṅkāne darśana rāmaṇīya hana raṅkaṅ agaja paḍa hīra maṇḍala
 nāgasvāsa gunuṅgunuṅnya kinaraṅkaraṅ inukir ulāsirat bañu
 ṅkāna sthāna bhaṭāra kāsrəpan amaṅkuk amaṅumaṅu mə̄r manahnira
 varṇan sambatireṅ ṭikākutukutuk suməsəl avakirān kəneṅ lulut[24.5]
 
  ai koṅ hīna śarīra kāśmala harəp kaviṣayana kapāśa riṅ smara
 sinvaṅ yan guruniṅ sarāt huvus aśiṣya tuvin atuha riṅ śivāgama
 maṅkin buddhinire tan eṅət i patiṅkahiṅ ulah anibākənāhuti
 nirvākuṇḍala tan kagiṇḍalana vulvaṅ alupa ri panikṣaniṅ viku[24.6]
 
  maṅgəh demu makolahaṅ tan atəṅə̄ tan ulahiṅ inucap jagat guru
 takram riṅ tinuvākəniṅ bhuvana sampun aguduha macihna kul putih
 dikṣātantravidhi mvaṅ agnijananākrama tama tamanāmr̥tān tama
 moghājuntrət akūṅ rikaṅ sasulupit kadi viruviruni lyaṅiṅ vulih[24.7]
 
  āyay ko puruṣāpa ko vavil akas vinaravarah amaṅkəl andələg
 bhogan tan təlu pāmbəkanmu tan ulahniṅ adaluvaṅ amaṅkuk iṅ tahən
 maṅkin tanpa misiṅgih aṅlaga bətah lagi pinupuh i luṅgahiṅ vana
 jah tasmāt bvat amogha timbiləna ko təlihəna papamun vavil dahat[24.8]
 
  nāhan śabda bhaṭāra caṅkara kararva mumanuman avaknire hati
 ṅkān sarveṣṭa sakāmakāma sira sarvagata sakaharəpnirān dadi
 nā sambandhanirān lumakvakən unəṅnira təlas amuhun riṅ āśrama
 təkvan śaktinikāṅ smare hatinirāṅulahulah aṅutus lumampaha[24.9]
 
  tan varṇan təkapiṅ maṅə̄ laku bhaṭāra dinudut i samādhi pārvatī
 eṅgal prāpta parəṅ lavan manahirān təka pamatəkikāṅ kadevatān
 himbaṅniṅ himavantaparvata katon kahananira girīndraputrika
 tiṅkah svarga maṇīndra nīla gupuranya kadi jaladharāṅhəmū hudan[24.10]
 
  vvantən bvat səpaṅ iṣṭa candana taviṅnya cinaraṇa hatəpnya vidruma
 ṅkā cuṇḍuk madanāri sampun aśilāṅulahakəna patiṅkahiṅ tamuy
 devī saṅ pinaran haneṅ gr̥halatāṅaraṅ amuhara kūṅ raras hati
 vahvāgatgat ikāṅ ratih təka hane manahira pinakāvakiṅ lulut[24.11]
 
  eñjiṅ kāla təvəknirāṅlabuhana brata ləṅəṅ avənəs kakiṅkiṅan
 adyus luhya kumə̄lakən ṅəlihikāṅ hati sinuruyaniṅ kakāṅhyasi
 sə̄ṅniṅ lambay abāṅ hañar kininaṅan pakəñar i səminiṅ bayəm suluh
 piṅheniṅ vaja kesisan laṭi katon kadi salaga kinəmbaṅan mirah[24.12]
 
  təkvan yan hana vr̥tta mātra karəṅə̄ tripuravijaya kokalan panah
 deniṅ manmatha hetu saṅ hyaṅ agalak guməsəṅ i saṅ anaṅga sāhasa
 toh ndyānuṅ savavā kakūṅanira liṅku vuvusanira tarkaniṅ hati
 kiṅkiṅ piṇḍa hatur parə̄niṅ ananək marin agigu hanan harəpharəp[24.13]
 
  gəṅgə̄ṅən katəkān lulut muvah i jātiniran ahayu tanpa bhūṣaṇa
 endah rūpanirān katon aṅaraṅ iṅ śayana tumiliṅ iṅ laṅit ləṅit
 siṅhitniṅ madhuka trivikraman arəs tumitisa ruməpā manisnira
 lāvan tə̄bni gəluṅ nirāvilavilāsalita vinilətiṅ səkar gaḍuṅ[24.14]
 
  mantən krodha təkapni kiṅkiṅira somya lumiyaṅi ṭikānireṅ karas
 līlāmeri titisni luhnira tibādaravayan amələs təkeṅ jaja
 mimbālum rumuhun kavəs girigirin təkapi halisirān səḍəṅ cala
 ṅəsṅə̄sən rarasiṅ vulan kapati rukṣa mavədi ri buṅahnireṅ mukha[24.15]
 
  canto 25: 
  səḍəṅ alaṅə̄ girijāṅaraṅ onəṅ
 təkapikanaṅ ratih iṅ hati tan sah
 dadi vinarah sira yan təka saṅ hyaṅ
 təkap ikanaṅ paricāra jayākya[25.1]
 
  ibu mijilāpa gaveniṅ akiṅkiṅ
 təka sira saṅ pinasotakən iṅ tvas
 maśila ri heṅnikanaṅ pavirāman
 anamun avalkala sampun asampət[25.2]
 
  pavarahikāṅ kaka mājar i devī
 asapatha mātya ri pāda bhaṭārī
 giriduhitā marikāpi tan eṅəh
 tuhun ikanaṅ hati marma giraṅnya[25.3]
 
  pamatəkikāṅ kararān i sirāṅde
 kətəkətəgən rapuh eraṅ umətva
 iraṅ atukar lavan ambək akiṅkiṅ
 karaṇaniran vijil okər adandan[25.4]
 
  ikāṅ aṅiriṅ ri sirāṅarih ambək
 vvalu patatanya sumantən atuntun
 amava pucaṅ rumuhun makajaṅ mrāk
 śayana pasaṅgraha śuddha vinarṇa[25.5]
 
  satəkanirāmrih anəmbah umambət
 kadi pəpəsaṅ luṅayan dinəhākən
 hati parameśvara marma saharṣa
 gəməgəmən ojar aveh lara rāga[25.6]
 
  uduh ibu māsku hatiṅku kita dyah
 aṅadəga tāntən aṅel kita heman
 atuha səḍəṅ kita veha⟨na⟩ karma
 asənəṅa deva viśeṣa katənku[25.7]
 
  taha katuluy tuvuhiṅ rara meṅgal
 vinarah i rūmnya huvus vagəd olah
 agilakakən tahan eṅət i devī
 aviraṅ amaṅkva tumiṅhal i gə̄ṅta[25.8]
 
  dyah i hiriṅanku harebu patimpuh
 lukari kurugta sukər ṅvaṅ umūlat
 huvus abaṅun karikebu susunta
 vahu kadi kaṅsi hatur ya mapūcaṅ[25.9]
 
  tuvi gəluṅanta kasep ṅvaṅ i tə̄bnya
 taya macikāri səḍəṅku layat rūm
 kita rara ken sajahit vahu ləñjəp
 vinəkasakənku turuṅ vruh iṅ īraṅ[25.10]
 
  anakanakanku pavehku ri kāna
 gaḍiṅ ikanaṅ liman andakaśatru
 təlas inukirku rikā ya surūpa
 hana karikāpi hilaṅ ta kunəṅ dyah[25.11]
 
  vacana bhaṭāra ri parvataputri
 saṅ inujarann apan eraṅ ikāṅ tvas
 tan agigu tiṅhal ikāṅ liriṅ esi
 hatinira mukṣa huvus dadi rāga[25.12]
 
  avicaritan paṅuñcapnira kālih
 krama təka taṅ taḍah ādbhutarūpa
 ahaləp anindita ṣaḍrasa matsya
 śuci patamuy vətuniṅ sthitiyoga[25.13]
 
  ri təlasirānaḍah āmr̥tabhoga
 taya kavikāranikān hati śuddha
 suravanitā paricāra gumanti
 madaga ri saṅ rva tumiṅkah avaknya[25.14]
 
  canto 26: 
  atha ri səḍəṅ bhaṭāra madanāri haneṅ himavān
 divasa tigaṅ kuləm lavasirāmrih aseva lulut
 dumadak akāladeśa gati saṅ pinaran pinarək
 pujin apanamyaṅ eñjiṅ amajəṅ laṭi tan sah iner[26.1]
 
  muvah i rikāṅ kuləm ghaṭita piṅ rva pətəṅ kumələm
 rinadinaniṅ śaśī pabukakuṇḍur iṅ astagiri
 patər aṅalap rarasni rəṅihiṅ kinədə̄ kinayuh
 anaṅis aṅə̄lakən prih akədalkədalan kavava[26.2]
 
  hati parameśvāraṅrəs atəñuh təkapiṅ griṅ iraṅ
 tulah alaṅə̄ panumpal i manisnira jāṅavaśa
 sinaput i śaktiniṅ madana tanpa punagyan akūṅ
 lara kabalik sirān hyaṅ asakit sinarikniṅ unəṅ[26.3]
 
  manahira kepvan iṅ gati hanān paṅucap ri hati
 mapa təkapamva koṅ avak aṅiṣṭya parāna kunəṅ
 athaca marānəkākəna lulut muvahāməkula
 iraṅiraṅamva yan humuṅa kagyata yāririsa[26.4]
 
  apa ta kunəṅ paṅavruha rikiṅ turidāṅkvi riya
 ndya jarumanamva mājara lulutmu maran katəṅər
 tulisakəneṅ vilāpa maparanti puḍak sinuvəṅ
 rasa laraniṅ kumə̄lakən unəṅnika tan katəka[26.5]
 
  yadin atitih bvatāku tumamā mapa līṅanika
 niyata panəṅgahanya kuhakery aku duṣṭa təmən
 aku tuvi kevalāləh isanākata piṇḍa hurip
 vadisanikin pagər turus arakṣa kalīṅanika[26.6]
 
  hana karikāmbəkanya kadi kūṅmu riyāmaləsa
 turida mavanvavanvan anukəl tiki yan tulusa
 laralara kāmalolya kavənaṅ pinarək vinaśa
 aṅulihakən karāsikan aṅə̄mi karasnya carik[26.7]
 
  narah apa kūṅnya tan tumarimāku yadin ḍatəṅa
 aku ratuniṅ triloka tuvi śakti tuvin prajurit
 syapa kari deva tan vruh i lagaṅku lavan tripura
 hana haliman si handaka pəjah pinijətku juga[26.8]
 
  panahanahā bhaṭāra ri tan ahyuna śailasutā
 gumuṇita līṅa saṅ kiñənəpiṅ hati rūpanira
 turida ginopanīya pinarākənireṅ kavikun
 kupinanirātahən juga maśabda lanāṅukulan[26.9]
 
  vəkasan uvāni parcaya ri kūṅa girīndrasutā
 karaṇanirān lumakvakən unəṅnira marma sumə̄k
 təlas amasaṅ sipat suduk anindyaguṇepətipət
 maṅalapalap rarasraras apeda guṇanya təmən[26.10]
 
  ri laku bhaṭāra śaṅkara tumūtakən ambəkira
 amucuṅ amə̄ṅakən kəjəpikāṅ akəmit ri yava
 sahananiṅ apsarī paḍa makəg maturū bilala
 təkap i mənuṅ bhaṭāra hana bhasma hanāji sirəp[26.11]
 
  hana gr̥ha danta śuddha mahijo tinaviṅ tinulis
 ya ta kahanan girīndraduhitāmrəm aṅiṅkis apəm
 dadi dumunuṅ bhaṭāra ri paranti girīndrasutā
 təkani sənə̄nikāṅ damar aveh mulatānuluhi[26.12]
 
  canto 27: 
  byatītan saṅ hyaṅ manmatharipu haneṅ mandira gaḍiṅ
 kənəp ri jro laṅse tan ucapucapən lvirnira huvus
 ikāṅ ceṭī muṅgv iṅ taraban i yavātaṅhi vəkasan
 avor harṣāmbəknyān paguñəpan agupyan paḍa midəm[27.1]
 
  nda tan varṇan tiṅkahni patəmunireṅ jro pakasutan
 bhaṭārī tībrāṅel matapa gumave kūṅa purajit
 ulihniṅ prih devī karaṇani ḍatəṅ saṅ katuridan
 amaṅgih met veveni manisira solahniṅ alulut[27.2]
 
  samaṅkā hīsniṅ kāmaratih apupul sparśanarasa
 arok saṅke saṅ rvātəmu silih iriṅ kapva kasukan
 ikāṅ indrānīśāstra kinatuturan śrī girisutā
 satiṅkahniṅ pradyumna pinakahiḍəp hyaṅ śiva ləyəp[27.3]
 
  atītan kūṅ saṅ mrākr̥ta lulutirāmrəm karahinan
 abāṅ vetan sə̄ṅsə̄ṅniṅ aruṇa kuməmbaṅ vuṅavari
 siratniṅ vai məlkah ri ləbaki pucakniṅ himagiri
 vināsvās mās muṅgv iṅ muṣa vahu midər kesisan apuy[27.4]
 
  avā saṅ hyaṅ kapvāvuṅu saṅ amaṅun saṅgamarasa
 mijil saṅke laṅse gəluṅ akusut avrā pinahayu
 miṅiṅ bvat kendran kenira minata haṅseṅ tatur areh
 məṅāmiṅkus ken gis lagi kapavanan lvir kupukupu[27.5]
 
  ikāṅ ceṭī kapvāmarəki bañu muṅgv iṅ ghaṭa maṇi
 umādevī luhyā ta sira tuhun ahyas pinahayu
 bhaṭārā luṅguh sampun arahup abhasmāṅumikumik
 anambə trus pātāla ginugutirāveh kapuruṣan[27.6]
 
  hanan līlalīlāməṅaməṅ adulur lālana mahās
 hana nyāsārumbut rava ri təṅahiṅ mānasasara
 karaṅ pañjaṅnyāgantuka pinagəriṅ paṇḍan apuḍak
 mirahnīṅ andvaṅ luṅsir aniriṅi siñjaṅ karudhiran[27.7]
 
  jənək saṅ tan pendah mithuna saparan selvan adulur
 tumiṅhaltiṅhal riṅ talaga kadi moyutt iṅ adulur
 ulah lvirniṅ tuñjuṅ kumucup anabəh vvai kapavanan
 parəṅ lāvan haṅsāṅirakən avaknyāṅəpəkəpək[27.8]
 
  laluṅ māsā tambəh tiga vəṅi vulan saṅ hyaṅ akurən
 makaprāṇaṅ krīḍā rahinavəṅi sandhyā tan arəsəh
 akrəmkrəm taṅ śukrādhika pinəkuliṅ sonita marək
 haneṅ jroniṅ ṣaḍkroṣa rapuh aṅiḍam śrī girisutā[27.9]
 
  rimaṅ tan ryamban saṅ kadi nasi səḍəṅniṅ hilan alək
 ndan elik ryambə̄niṅ tinaḍah aṅəlih tvasnira gupuy
 avak milvāpendah tumihaṅ ahijo lvir madhu vuluh
 i tuṅtuṅniṅ santən samirahi pucaṅniṅ kayu bəsar[27.10]
 
  luməṅhe tanpātmā kahiḍəpanirān māmbət aṅəlih
 tiliṅniṅ vvai moghāhiduhidu manahnyān huvahuva
 bhaṭārātah yatnāṅisapu ri bhaṭārī katanəhan
 apet bhāvān pojar bisa ṅisapu harṣāṅudaṅudaṅ[27.11]
 
  canto 28: 
  hənəṅakəna bhaṭārī śailaputrīn kavoran
 tucapa sahananiṅ hyaṅ pāḍa yatnān panīti
 təkapaniṅ amikāre garbha saṅ vāhu kesyan
 maran avətu salah lvir yeka pinrih hinə̄mhə̄m[28.1]
 
  atutur i samayāniṅ daitya nīlāṅga dhīran
 paḍa mivəh i vara hyaṅ rudra ṅūnīṅ atīta
 svaṅ amalaku basā riṅ bhur bhuvah svah surādi
 tan atakuta riṅ indra brāhma viṣṇviṅ raṇāṅga[28.2]
 
  kunəṅ ujarira saṅ hyaṅ śaṅkarākon prayatnā
 yan anaku makamūlaṅ kāma kon hīnaśaktya
 krama sumahur ikāṅ vvil mūrka masvī hyaṅ īśa
 yadin anaka bhaṭārāśaśvatā tanpa mandya[28.3]
 
  karaṇani papupulniṅ deva hāroharāhə̄m
 yama baruṇa kuvera mvaṅ surendrādi sākṣī
 humajəṅi naya saṅ hyaṅ vākpati prāgivāka
 uma kari sira devī donaniṅ nīti sūkṣma[28.4]
 
  təlas arəja dināhan vāhana hyaṅ surendra
 dvirada sira mavak hyaṅ ndan mahābañcaneki
 kagirigiri tinonton krūra tan somyarūpa
 avilavila karəsrəs bhinna himpər kagendra[28.5]
 
  krama lumaku tan imbā saṅ vatək lokapāla
 saha pahula phalākveh sesiniṅ svargaloka
 anəmu dalihaniṅ tvas mārganiṅ nīti dadya
 lumavada sira saṅ hyaṅ śaṅkarāvahvavahvan[28.6]
 
  tutumuluya manambah saṅ mare joṅ bhaṭāra
 marahakən i luluyniṅ daitya maṅkin pragalba
 nda tucapa giriputrī mogha kāvit masaṇḍiṅ
 marək amatuni jaṅgut saṅ hyaṅ uṅgvī kisapvan[28.7]
 
  savulatira katon taṅ vāhana krūrarūpa
 agila sahaja kagyat citta devī tumon ya
 muririṅ ariris elik tvasnirānon apūrva
 marək i jaja bhaṭārāṅol sumantən kavəsvəs[28.8]
 
  surapati sira yatnānəmbah amvit ri saṅ hyaṅ
 lumaris avədi śāpan de bhaṭārī saroṣa
 milu sahananikāṅ hyaṅ kapva mantuk byatītan
 magəm inaki manahnyāṅdadyakən bañcanāsvī[28.9]
 
  tripuraripu kapūhan vruh sire karyaniṅ hyaṅ
 kavəkas aśila muṅgv iṅ tīraniṅ pārijāta
 jənək i hayu bhaṭārī hetuniṅ saṅgamāsriṅ
 sinəlaṅanira pāna prīyaniṅ sarvabhoga[28.10]
 
  avicaritan ulah saṅ mrākr̥taṅ rāga ri tvas
 girivaraduhitāṅrəs taṅ vətəṅ mogha molah
 atutur i samaya hyaṅ reka yan sāṅgəpan lek
 krama mətu ta bhaṭāra hyaṅ gana krūrarūpa[28.11]
 
  saha javuh aṅin ādrəs ghūrṇitābāyubajra
 gəlap aśani halisyus varṣa tanpa pramāṇa
 savijilira guməntər yeka pakrāk bhaṭārī
 mulat i vəkanirāvak deva məṅgəp gajendra[28.12]
 
  smararipu sira yatnān ton bhaṭārī kagə̄man
 umarihara saṅ elik yan mihat riṅ svaputra
 ibu phalani giriste vāhana hyaṅ surendra
 hana dinuluran icchā deṅku vighnantatatva[28.13]
 
  gaṇagaṇani vuvustāmətvakən bhinnaśabda
 təhərən atiki deniṅ loka saṅ hyaṅ gaṇāstu
 guṇagaṇaniki śuddheṅ svarga siddhyeṅ raṇāṅga
 aməjahana musuhniṅ deva tekin vəkāṅku[28.14]
 
  paṅucapira bhaṭāreśāna sarvajñatatva
 krama pinahayu saṅ hyaṅ vighnakartā kamantyan
 ibupuyaṅ uva devī prasvalī svargaloka
 kakakakanira saśrī somya nā triṅśa kanya[28.15]
 
  canto 29: 
  kāla hyaṅ durmukha hañar umijil
 vvantən dūta dvaya maṅiṅətakən
 konkonan dānavapati pinatih
 māya lvir deva purihiṅ asura[29.1]
 
  liṅ saṅ senāpurapati mavəkas
 yan vətvānak girivaraduhitā
 sākṣāt śatruṅku kirakiranikiṅ
 devādəṅki ry aku manəmu suka[29.2]
 
  sampun byakta pva girijatanaya
 yatnaṅ bhūtān mulih avaravarah
 tan varṇan lvirnya təka kapalayū
 prāptānəmbah ri saṅ asurapati[29.3]
 
  liṅ saṅ daityādhipa parəṅ umijil
 uśvāsādrəs bhrukuṭinira tikəl
 muntab taṅ krodha ri hati dumilah
 śīghrān mojar ri balanira kabeh[29.4]
 
  sakvehniṅ daityabala paḍa masə̄
 vadvā ri jro kuṭa parəṅ inatag
 hyunhyun kapvāruharuhan umijil
 gutgūtən ghūrṇita parəṅ agalak[29.5]
 
  sampun tekaṅ kirakira pinapak
 sepən sakvehnikāṅ amara sura
 riṅ kendran svarga saphala dunuṅən
 āpan yāmet kirakira biṣama[29.6]
 
  osik taṅ sañjata sagala pəpək
 tūt səṅkərniṅ ləbuh iṅ alunalun
 vvilniṅ vvil rākṣasa vəki kadi vāh
 mantrīniṅ mr̥tyu puhuniṅ asura[29.7]
 
  gəṇḍiṅ daityādhipa ya ta tinabəh
 kəṇḍaṅ goṅ gaṅsa gubar asahuran
 syokṣyokniṅ kaṅsi kumisik apagut
 ṅekṅekniṅ śaṅka ta ra ra ra ra rat[29.8]
 
  canto 30: 
  krama mətu saṅka riṅ nagara dānavapati gumuruh
 i punuki rəṅganiṅ dviradarākṣasa kahananira
 dhanuhi dilahnikāṅ kavaca mapratihata sumirat
 ravi sumənə̄ haneṅ udayaparśva paṣanira murub[30.1]
 
  bala pinakādi mr̥tyu sakalāruharuhan arasuk
 dhvajanira nāgacarma vinalə̄lvan aṅadəg aruhur
 maṅavik arəs maladmalad apūrva siniririṅ aṅin
 limaṅ atus ādbhutāpaḍapaḍāṅakəpakəp adulur[30.2]
 
  papan arasuk lutuṅlutuṅ asaṅkya kadi pətəṅ ahə̄m
 aṅunaṅunaṅ sipiṅsipiṅ ikāṅəḍapəḍap ahulap
 tabətabəhan humuṅ pinakadoknya kutupukutupuk
 dilahi curiknya handaru midər pracalita gumulak[30.3]
 
  pamaja sakoṭi rākṣasa surakṣaka kagirigiri
 muruṅut abhairavāmava lipuṅ mulat avuraṅutan
 surati papanya siṅha maṅavil gajapati maṅuliṅ
 vatək agalah salakṣaṅ akasirkasir ajaran arəs[30.4]
 
  i vuri tumūt hiraṇyakasipuh mvaṅ asura vinuruk
 vəkavəka kālakeya danamāna vikaṭa kuhaka
 daśakaravaktra bhīmakr̥ta kapva ya salayamukha
 saṅ akalakarṇikiṅ tinuha riṅ raṇa tuvi pinatih[30.5]
 
  prasama parəṅ lumampah ahavan ratha maṇisalaga
 agaṇita piṇḍaniṅ bala padāti turaga rinasuk
 dhvaja ri harəpnirājina təkeṅ mukhanira sinasat
 pracalita kāka vibhrama tulisnya ri təpi kumaluṅ[30.6]
 
  taruṇanikācaran tahu tatuṅgalan akudakudan
 pituṅ ivu śūra sāra śarapuṅniṅ asura piruhun
 mr̥gapati darpa lañcanani pālaganika minaṇi
 apapatihan ravisnya pinəpəs biṅuṅ usus avilət[30.7]
 
  miluṅ agajah sahasraśata piṇḍanika sanasini
 rinasuk iṅ indranīla kadi kīrṇagiri karivutan
 təlas akaluṅkaluṅ tatu mukhanya ginaruḍa maṅaṅ
 kuməḍap aṅənḍəpəndəp ahulap kadi latulatu mə̄r[30.8]
 
  sinahaja padbəlas ya taṅ ajantra saṅaṅ ivu juru
 arurək arampak aṅrivəg i lampah amuvuhi səsək
 vijah akasirkasir vulu mayūra sagala rinavis
 kadi kəḍapiṅ tasik mata jugāṅalunalun ahijo[30.9]
 
  paḍa məsat iṅ nabhastala təkeṅ ratha gaja turaga
 vəki kadi megha riṅ pralaya riṅ daśadiśi sumaput
 hyaṅ aruṇa tan kəñar kasahaban bhuvana kadi pətəṅ
 kavaca rukuh prabhāsvara gumanti manuluhi jagat[30.10]
 
  iniṅətiṅət hanan kadi tasik malih aṅavaṅavaṅ
 papupuli sañcayāśara kadī karaṅ ariṅiriṅi
 sagərəhiṅ ampuhan dhvaninikāṅ bala sabala humuṅ
 kadi sihuṅiṅ mahāgila curiknika kagirigiri[30.11]
 
  ri lakunikāṅ balāsura samāsama nəsəki laṅit
 prasama turuṅ pəgat saka rikaṅ kuṭa gupura saṅa
 gaṇagaṇa bhūta jaṅgama piśāca paḍa kapələṅən
 təkapi kupaknikāṅ dhanuh abhairava parəṅ inayat[30.12]
 
  avicaritaṅ havan gagana sakṣaṇa kuluvut adoh
 śaśiraviloka tāra ya ləṅit paḍa kahalivatan
 krama ḍatəṅiṅ suralaya layat lakunikāṅ asura
 təkapi gubarnya ghūrṇita humuṅ kadi gəlap ataruṅ[30.13]
 
  canto 31: 
  prāptaṅ rākṣasa ghūrṇita gumuruh
 kapvāṅrampas anunvani sumahur
 akveh deva pəjah kaparəpəkan
 strīniṅ hyaṅ hinañaṅ pinarəbutan[31.1]
 
  avrəg taṅ sura saptarəṣigaṇa
 kepvan tan vruh i rātnya girigirin
 tan sārāmrih anakrabi tinuluṅ
 tyakteṅ sañjata nora vinulatan[31.2]
 
  sasvargāt ri titirnya masahuran
 yan prāptaṅ graha rākṣasa sumaput
 devācumbana duhkha kapəgatan
 sabsab śatru dumeh ya girivilan[31.3]
 
  riṅ kendran tucapaṅ suraduhitā
 vahvahyas maparas rarasi halis
 sampun tuṅgal ikāṅ saviji turuṅ
 sah kenyān patukuptukup alayū[31.4]
 
  sakveh saṅ daśarudra masasaran
 sə̄k luṅhāṅili tūt gaganatala
 mvaṅ saṅ hyaṅ maranak makaburayut
 taṅguṅ putra salakṣa kaki təguh[31.5]
 
  kālanyān pralayā sasurapada
 svarga bhraṣṭa gəsəṅ kapatəṅahan
 maṅkin taṅ vivudhāvrəg alaradan
 devī deva salakṣa silih idək[31.6]
 
  hetunyān pakirih luyuk alayū
 muṅsir pāḍa bhaṭāra suragaṇa
 tan varṇan tumuluy təka kapaluh
 uśvāsādrəs anəmbah akəsutan[31.7]
 
  kagyat citta bhaṭāra təkap ikāṅ
 devānəmbah i pādanira ḍatəṅ
 mājar yan katəkan musuh ikanaṅ
 svarga dhvāsta tinunvan iṅ asura[31.8]
 
  māsih saṅ hyaṅ aveh vara karuṇa
 ai sakvehta surāpsara humatur
 putraṅkvīki vavan tuli vulati
 astu bhraṣṭa musuhta təkap ike[31.9]
 
  liṅ saṅ hyaṅ tripurāntaka tumuluy
 saṅ hyaṅ durmukha vāla pinituha
 krūrāgə̄ṅ inusapnira dinələ̄
 riṅ mantrākṣara yoga yinugapat[31.10]
 
  sampun hyaṅ gaṇa labdhatuha madəg
 taṅgap taṅ caduśakti piniturun
 śīghrāvimba kuṭāra kadi kilat
 donyāmātyana śatru surapati[31.11]
 
  canto 32: 
  sampunikāṅ anugraha mareṅ girisutatanaya
 len aṇimādi devaguṇa kapva kavaśa karəgəp
 rəp mabaṅun tikāṅ hyaṅ umuvah prakupita sumaput
 kapva dhr̥tāyudhānəmu parāśrayaṇaniṅ ajurit[32.1]
 
  hetu surendra yatna maṅutus maṅataga midəra
 saṅ huvus āṅəlih prathamaniṅ kuduran amaluya
 śīghratarāhavan turaga citraratha kapalayū
 maṅgəh akon raṇapriya tumaṅgalaṅ asurapati[32.2]
 
  sesinikāṅ sakendran avajūvaju kavaca rukuh
 mvaṅ surasaṅgha yatna təka tan paləpaləh inatag
 sakṣaṇa sək səsək vəki tikāṅ gaja turaga ḍatəṅ
 rəṅganikāṅ gajāśva ratha kādbhuta makagurilap[32.3]
 
  gəntərikāṅ mr̥daṅga kala śaṅka tinulup aṅuhuh
 ghūrṇita ghora ghəṇṭani limanya dumadak aṅuliṅ
 paṅhriki patriniṅ turaga tulya gərəh asahuran
 lvir garuḍāpətak dhvaninikāṅ gubar inatusatus[32.4]
 
  piṇḍa salakṣaṅ apsara vanīṅ samara sumarasah
 tanpa səlat raṅinya tinapis cinaraṇa kuməñar
 aṅśuka rakta varṇani ravisnya tinulisiṅ əmās
 bhāsvara sāluniṅ tasik apuy kasiratan aruṇa[32.5]
 
  hyaṅ suranātha maṅkat ahavan gajapati rinasuk
 lāvan ikāṅ balāpsara tumūt vəki pənuh arurək
 kīrṇa vinaṅkava dhvajanirārəja linayulayu
 cañcala mr̥tyuhasta juga yan kəlab aṅavayavay[32.6]
 
  śīghra tumūt bhaṭāra yama ḍaṇḍa vinugarinira
 bhūta pinañcadeśa vidhiniṅ bhuvana dulurika
 kapva təluṅpuluh rva vilaṅiṅ sajuru paḍa gənəp
 sātus arok nəmaṅpuluh ikāṅ bala dəṅən asarik[32.7]
 
  təṅranirādulur paḍa ladiṅladiṅ aṅubarabir
 preta kapāla tapvan aradin tulisika ri təpi
 rāhniṅ adharma kīrṇa galuganya kuməñar amirah
 sə̄k tahulan tikəl paḍa ginaṇḍa bahəluṅ asalit[32.8]
 
  hyaṅ baruṇānisih panəpi kulvan amarəki rənəs
 livran i patriniṅ lavaṇasāgara balanika sə̄k
 tanpa təpi prakīrṇa gumuruh maṅəbək avurahan
 ghūrṇita tan vənaṅ ginaṇanaṅ gaja turaga səsə̄k[32.9]
 
  bāṅ binuritburit dhvajanirāsəmu papatiṅ ivak
 asraṅ alumbalumban aḍaḍap sahiṅ aṅagəragər
 tanpa səlānisik peñu sipiṅsipiṅika tinapis
 tan surud aṅgətəm kamakarāṅijiṅijiṅ amijah[32.10]
 
  hyaṅ dhanapāla puṣpaka vimāna havanira tumūt
 mās minatan pirak dhvajanirāniganiga jinajar
 guhyakaśūra lokakəmitan guṇagaṇa pinatik
 tanpa balik halāgəməm akuñci pəpət apəpətan[32.11]
 
  saṅ vatək agni piṅhay anipis dhvajanira kumukus
 kīrṇa sateja sañjatanirāṅaraman alimunan
 śūra panasbaran balanirāgəmər aṅaladalad
 lāgi vanīṅ raṇāṅgəsəṅi catru marək amanasi[32.12]
 
  ghora bhaṭāra bāyu kumusuh lakunira tan alon
 lvir tinulis rivut dhvajanirārəcəp inaṅinaṅin
 ghūrṇita śabda tanpa tavəṅan bala pamajanira
 ādrəs amakṣa śatru kabarat katimur aməgati[32.13]
 
  vuntatikāṅ balānila bhaṭāra gaṇa sira tumūt
 sə̄k surasaṅgha deva puluṅan sanasini sumaput
 viṣṇu pitāmahādinikanaṅ pinakabalanira
 taṇḍa navagrahāpupul aṅ aṣṭabasu r̥ṣigaṇa[32.14]
 
  nyān anaḍəm sasañjatanikāṅ vivudha saha bala
 kīrṇa savaṅ tasik rudhira kīrṇa ya kilat avilət
 piṇḍa hudan pva tanpa tahənan kadi gəlapiṅ apuy
 lvir pura saptaloka tumibā kadi bhuvana rəmək[32.15]
 
  canto 33: 
  sampun saṅ hyaṅ surendrāgəlar asirasiran mabyūha humarək
 lāvan sakvehnikāṅ deva tumihaṅ atumaṅ təṅranya humabət
 ton taṅ daityānarambah prasama kadi gəlap krūrakrak kumupak
 kapvāṅambul parəṅ ghūrṇita paḍa gumuluṅ lāvan gaja ratha[33.1]
 
  salvirniṅ bhur bhuvah svah bhuvana təka pəpət brahmāṇḍa kapəḍək
 opət lvirnyān hibək rākṣasa pənuh arivəg sə̄k tanpa ligaran
 eṅguṅ saṅ hyaṅ mahāmeru rubuh agivaṅan taṅ bhūmi kahiriṅ
 kombul prodbhūta saptārṇavanika kumucak bhinnānəhi laṅit[33.2]
 
  huṅniṅ gəṇḍiṅ səḍag śaṅka tinulup aṅuhuh kaṅśinya kumisik
 goṅ kəṇḍaṅ ghūrṇitāgəg gubar inatusatus ginval kumurutug
 paṅhrikniṅ tuṅgaṅan mvaṅ paṅuhuhiṅ akudāsumbar ta katəkan
 dukduk jantrāṅhudan riṅ gagana saha pisuh taṅ daitya varagaṅ[33.3]
 
  śīghrān tampuh tikāṅ praṅ paḍa makabarubuh taṅ śūla luməpas
 akveh kolih təkapniṅ galah atip anəbah mevvīvu ruməbah
 kīrṇākrəp taṅ papan kākrəpuk apagut apan śīrṇān pinugutan
 təg tog cob kākrəcik ceṅ curikika cinarikniṅ cakra katakis[33.4]
 
  lvirnyān guntur təkapniṅ śaravara luməpas gaṇḍinya sumavur
 amraṅ pinraṅ sinuṅgeṅ galah aruñuruñu prāptāsriṅ anujah
 rəmpū deniṅ gadā syuh kahabət i pamubatniṅ ḍəṇḍa muśala
 ghək ghor ṭor ghūrṇitānub silih uḍək aṅuḍək taṅ śūra parupək[33.5]
 
  sākniṅ rəṅgān katumpək pracalita pinupuh riṅ naṅgala vəsi
 kāhrət kedər guluṅniṅ ratha kuda tinujah tan sāra ruməpa
 rimpuṅ jə̄ṅ saṅ manuṅgaṅ dinugaṅ inidəran pinraṅ tinugəlan
 rodrāṅrəṅgut maləs riṅ curiga tuməḍun aṅraṅkul kakəḍəpək[33.6]
 
  akveh koləṅ təkapniṅ liman inubatabit maṅluñjuk akiḍat
 tan sāra nyāṅrəgəp sañjata maləs anuduk riṅ tomara siṅi
 tan dvān bəntar vətəṅniṅ gajapati katugəl teganya katarip
 gambhīrāṅəmbakəmbak daləmanika ḍavuh rāhnyādaravayan[33.7]
 
  maṅsə̄ sakvehnikāṅ daitya paḍa parəṅ amuk gutgūtən abutəṅ
 amraṅ maṅduk mañakrānuduk anəkənakən riṅ śūla manuhuk
 akveh daityāṅgalah riṅ gayur aṅajarajar grətnyāṅgayur usus
 len taṅ rodrāmupak taṇḍasiṅ asura katūt nāḍinya saḍəpa[33.8]
 
  glānaṅ vidyādharavrəg silih idək kapədək kāhrət kapipitan
 abyūran keṅgut olah binəsu ginurumuṅ təṅgəknya pinəgat
 kīrṇākveh taṅ katimpal taṅanika sinavat bāhunya tumibā
 dudvāṅohan hinoran sinakitan inirit pādanya ginalit[33.9]
 
  maṅsə̄ saṅ hyaṅ surendrān kaburuburu rusak rovaṅnira məsat
 maṅkat lāvan vatək deva tumitih anisih saṅkīrna kumucup
 hyaṅ brahmā viṣṇu saṅrabdha pinakapanihuṅniṅ hañjur i təpi
 kānan keryārəbut riṅ śaravara gumuluṅ rodrāmarupuhi[33.10]
 
  kāṅgul taṅ daitya kagyat katəvək iṅ iriṅan deniṅ suragaṇa
 abyūran durbalālvaṅ kahala pinəgatan tan sāra sinuruṅ
 syuh deniṅ cakra bajrān ginurumuṅ inirup sāk dāruṇa nanā
 daityākveh lvir linaṇḍak təkapika cərəcəbniṅ hrū kakurucup[33.11]
 
  mantrī saṅ daityarājāsaṅa pitu katarip keṇḍit kapugutan
 lāvan sakvehnikā riṅ gaganatala rəmək rəmpū kadi gərəh
 bhinnāṅohan tibāgənturan atip atugur lvir parvata rubuh
 sak de saṅ lokapālāmarəpəki tumitih tekāṅ bala ḍəṅən[33.12]
 
  vaṅke tan lvir śava syuh gaja turaga nanā rəñcəm kadi rəcah
 tanpendah rumbarumbah kadi lulu sinəsəb tekāṅ cava sumār
 āpan deniṅ krəpiṅ sañjata parəṅ aṅani lvir varṣa tumibā
 aṅlvah taṅ rāh latək maṅsa maṅəbək adaləm hīṅanya ri jaja[33.13]
 
  salvirniṅ papraṅan durgama təkapi latəkniṅ maṅsa madaləm
 aṇḍutniṅ rāh makimpəl mrəkəcək inidəkan gambhīra kumədut
 təkvan gaṅgəṅnya rambut lavan usus avilət maṅrampad i suku
 nistanyan limpad evəh saṅ aharəp ayaśāmrih tañ jrih ajurit[33.14]
 
  kālanyan sor ikāṅ rākṣasa makasulayah deniṅ suragaṇa
 aṅkat saṅ daityarājāpulih aṅuyapuyap taṅ krodha dumilah
 hetunyāṅhruk mahākrūra muruṅut agalak sākṣāt gəlap amuk
 kombak taṅ deva kagyat sakatəmu pinapag sañcurṇa rinəmək[33.15]
 
  canto 34: 
  kahala kalah bala suravara tanpa havəran alayū prasama paḍa kagəm
 silih idək āvrəg arurək apagut lavan arupək asaṅkya girigirin arəs
 larularu maṅhabət apuy umurub paḍanikāṅ apulih taya maluy ahurip
 turaga sakoṭi saṅaṅ ivu na taṅ ratha kavalik avantah apugut inaməs[34.1]
 
  səḍəṅ i pamuk saṅ asurapati maṅkin aṅəbak apulaṅ rudhira gərəgətən
 sakatəmu śirṇa taya sakapapag mati kapagutan āṅrəpa tinikəlakən
 hana pinaṅan kavalələ ginilut makaburayut i lambay akiḍat anaṅis
 pakupahi rāhniṅ amara kinəcapkəcapanira dudūṅ kasarakat i jaja[34.2]
 
  pəjah ananāṅ vivudhabala kalaṅkuṅan alah asakit mati kapatəṅahan
 gaja ratha śīrṇa vinugari ḍinəṇḍa maguliṅan aṅohan aməkasi hurip
 papupuli vaṅkayika kadi gunuṅ hana sura patitān pakanin katitihan
 curiga curik makaciriṅih ikāṅ galah avaja katiṅgal anəsəki raṇa[34.3]
 
  baruṇa kuvera makajuru surendra yamabala silih kayuh akuyukuyu
 paḍa kumusuh sukuniṅ alah alivran alulunan ikāṅ dhvaja makasulayah
 tuvi tinədak rəbah inamahamah liman apulih aṅel vinələg apuliha
 guragada daityapati makin amuk sakahanani musuhnira kahala tinūt[34.4]
 
  canto 35: 
  sampunyān kahalālayū girigirin sakvehnikāṅ hyaṅ kabeh
 ṅəsṅə̄sən maluye raṇāṅganasabhā kapvālupeṅ sañjata
 puṅgəl taṇḍa bhaṭāra durmukha katūb deniṅ hyaṅ āvrəg bubak
 aṅriṅraṅ kadi nīradan kasuririṅ tambis kəneṅ jampariṅ[35.1]
 
  saṅ hyaṅ rota vināyakāmrih aṅadəg yan ton ikāṅ hyaṅ kabeh
 jrih norāpulihāvri nismita laṅut korut dhvajanyānanā
 maṅsə̄ maṅkin agə̄ṅ galaknira təkapniṅ daityasenānaput
 karṇālvān aṅəpək caturbhuja kilat sə̄ṅniṅ trinetrāvilət[35.2]
 
  tatkālān papulih bhaṭāra gaṇa sə̄k tekaṅ avak riṅ laṅit
 lvir kālāntaka bhinna mamrih agalak dīrghaṅ gaḍiṅ kātara
 muntab tekaṅ apuy sake trinayānaṅuṅgul ri kumbhāmurub
 prodbhūtaṅ tulale ya tāmijilakən medāvarārddhālaṅū[35.3]
 
  rəsrəsnyān paṅulur pətəṅ siratikāṅ medānaput lvir hudan
 sāk taṅ rākṣasasenya mati kapəgan mopək mapiṇḍenupup
 təkvan pvan tinəpak pupak saka salakṣaṅ rākṣasākveh pəjah
 kapvākə̄m kahilī kavantus i tətə̄niṅ rəṅga rəmpak rəmuk[35.4]
 
  lvir saṅ rvān papagut sudhīra suməgut gutgūtən aṅhrik masə̄
 kapvāḍəṇḍa ḍinəṇḍa tañ jrih arukət kapvārəbut sañjata
 akveh astra ləpas huvus hana tikəl tīkṣṇāsakit denira
 sākṣāt mr̥tyu jugān padvandva səḍəṅiṅ saṅhārakālādbhuta[35.5]
 
  saṅ hyaṅ durmukha kātarāmijilakən kālāgnirudrānaput
 saṅkeṅ hasta sameruparvata murub muntab dudug riṅ laṅit
 saṅ daityādhipa nīlarudraka mulat yatnāsamādhī hati
 toyārādhana paṅhilaṅnira gəlap seṇḍuṅ halisyus mələs[35.6]
 
  kepvan citta bhaṭāra durmukha təkapniṅ śatru tanpopama
 icchābhedya hanan trivikrama hanan māyā sahasrātmaka
 siṅgih pañcatathāgatāji rinəgəp saṅ daityarājān asə̄
 dr̥śyādr̥śya hanan katon hanan alit śūnyati sūkṣmākr̥ti[35.7]
 
  saṅ daityādhipa garjitāṅumanuman riṅ hyaṅ gaṇān sor katūt
 hah dhik deva cəmər vənaṅ mapagakən śaktiṅku mūḍhādhama
 tan vruh kon aku kālamr̥tyu ratuniṅ brāhmāṇḍa lokatraya
 ū tiṅhal nya ta sopanamva muliheṅ bā triṅśakā rorava[35.8]
 
  liṅniṅ rākṣasa nīlarudraka humuṅ mahyāmarək bhīṣaṇa
 rālap taṅ niśitāstra bajra dumilah tal tulya tīkṣṇāluṅit
 rudrānugrahatatva tan dadi vuruṅ śardūlaniṅ sañjata
 uṅkārāṅabhicārukakrama dulurnya prākirāheraku[35.9]
 
  sampunyān luməpas murub saha kətug riṅ dikvidik ghūrṇita
 tan vyarthān paṅəne marah mukha bhaṭāra hyaṅ pramodārəṅu
 puṅgəl teka gaḍiṅnire kiva məsat lvir arddhacandrāputih
 saṅ hyaṅ durmukha kāpəsan kasidəkuṅ śīghrābaṅun gadgada[35.10]
 
  maṅkin krodha bhaṭāra gāṇajananān puṅgəl sulurniṅ mukha
 yatnān sambut ikāṅ kuṭāra paṅasih śrīśāna gaurīpati
 saṅ hyaṅ tumburunāthamantra kinənākən sendhikātaijana
 saṅ senāpuranātha dīna kapəsan pinraṅ bəlah taṅ ḍaḍa[35.11]
 
  canto 36: 
  saṅ asuranātha rodra kəna tībra
 usus umulū təke hati karantan
 drava satataṅ kṣayārudhira muñcar
 jvalita mukhāṅusir pulihan āmrəp[36.1]
 
  taṅanira pinraṅiṅ paraśu tīkṣna
 muvah i kivāmrəp adbhuta tiniṅhas
 umuruṅut aṅdədəl sinapu śīghra
 suku yugapat pəgat viga karəsrəs[36.2]
 
  akəḍəpək aṅdugaṅ marək aṅaṅsar
 anahut anəmpuh aṅgrəgut asə̄ṅsə̄ṅ
 tinuju cinaṅkavak ri mukhapadma
 hulu tumibādbhutaṅ bhuvana liṇḍū[36.3]
 
  canto 37: 
  huvus pəjah atīta daityapati śūra sāreṅ raṇa
 paratra saha bhr̥tya vāhana gajādi tanpopama
 śirahnira vināśa katrin inalap təkap hyaṅ gaṇa
 panīsni tulalenirādhika sinaṅga muṅgvī kiva[37.1]
 
  rərəb sumavuriṅ nabhastala kuvuṅkuvuṅnyāṅadəg
 ikāṅ jaladharāṅhəmūhudan arəs gərəhnyārarəm
 pətəṅ sumaputiṅ laṅit dhanuhikāṅavandhāvənəs
 paṅavruha ri līṇa daityapati śobha rāṣṭrālilaṅ[37.2]
 
  ikāṅ amr̥ta pinratiṣṭha riṅ anāmi śīghrān mijil
 ya teka paniram bhaṭāra gana riṅ hyaṅ akveh pəjah
 ikāṅ amara labdhajīva tumuluy manəmbah marək
 gaṇāñjaya" vuvusnya bhakti ri sirān jayeṅ papraṅan[37.3]
 
  samantara mulih surendra dumulur panākīsuta
 lavan sahana saṅ vatək r̥ṣi surāpsarākveh marək
 mucap təkapiṅ apraṅ iṅgitaniṅ aṅlavan rākṣasa
 humuṅ vijah avətvavətvan ahukəm tikāṅ tan marək[37.4]
 
  bhaviṣya ḍatəṅiṅ surālaya paḍāṅusir svāgr̥ha
 gaṇāñjaya mulih samāpta ri sabhā girīndrātmajā
 surāpsara vatək r̥ṣi prasama tāṅiriṅ tan kasah
 bhaṭāra guru tuṣṭa harṣaja tumonṅ anak yañ jaya[37.5]
 
  huvus kacaritan bhaṭāra gaṇa vīra piṇḍa stuti
 ikāṅ amarakāminījana gumantya varṇan muvah
 paḍāmrih alayū layat katalayah səḍəṅniṅ laya
 arəs kahañaṅākəcap vədinikān katūteṅ lavan[37.6]
 
  mulih ta ya tinuntuniṅ kakakakāṅure tūt hənū
 sumaṅśaya kakūṅnya rakva pəjaheṅ təgal papraṅan
 katon pva sira saṅ cinupvan i hatinya saṅkeṅ raṇa
 mapaṅ turida mār baṅun kahuripan lulutnyāvuvuh[37.7]
 
  ikāṅ alaki tan pravīra juga keraṅan riṅ hati
 ḍəṅə̄ təkapi vr̥tta saṅ vinani riṅ raṇāṅde səkəl
 tumiṅhal i batur parəṅnya paḍa sinrahan gañjaran
 harəpharəpikāṅiriṅ viku kasiṅgahan dakṣiṇa[37.8]
 
  ikāṅ vini baseṅ vilāśa tumahe sənəṅnyāsiha
 unəṅnya vinuniṅ śarīra ri daləm hatinyāṅlare
 kriyāvahita mandi rakṣaka sihanya rakte priya
 tivas vidhinikin ḍatəṅ sənəṅikāturū riṅ vaneh[37.9]
 
  ikāṅ vara vadhū sakendran akire manah gopita
 saharṣa ri ḍatəṅ surendra dumunuṅ mareṅ pamrəman
 syapeki ta kunəṅ kahundaṅa təkapniran purvana
 ikāṅ kadi duhiṅ vvah anvam anəḍas təkapniṅ vaja[37.10]
 
  katuhvan ajulay hyaṅ indra kadi tan hyaṅ ambək rare
 huvus ratuniṅ indraloka tuvi katvaṅiṅ rāt kabeh
 tathāpi tan adoh sire rikāṅ ahuntu durlakṣaṇa
 aso vəkasaniṅ pravācana ṅalap rarasniṅ tilil[37.11]
 
  samantara huvusnikāṅ laga sukaṅ jagat śāśvata
 makādi daśalokapāla taya vighna muṅgvī manah
 paḍālapalapan tahap vijah akarya pānotsava
 svabhāva purihiṅ jayāvərəvərə̄n bəsur saṅgama[37.12]
 
  nda tan hana vaneh inastutinikāṅ hyaṅ aprārthana
 vr̥haspati jugāgave suka" vuvusnikāṅ devatā
 apan vətuni nīti saṅ yati nimitta gaurīpatin
 makānak i bhaṭāra durmukha yamāka śelātmajā[37.13]
 
  atītan alavas piraṅ yuga bhaṭāra sedampati
 gənəp gaṇakumāra putra parameśvareṅ kahyaṅan
 makin kavilət apriyakrama bhaṭāra sarvakriya
 kasiddhyaniṅ asādhya tatva siran ardhanarīśvara[37.14]
 
  canto 38: 
  saṅsipta mātra gatiniṅ surasaṅgha tuṣṭa
 saṅ mūlaniṅ cinariteki gumantya varṇan
 hyaṅ kāma saṅ gəsəṅ apiṇḍa ratihnirāsih
 siṅhitni janmanira yan kəna śāpa varṇan[38.1]
 
  kāvit bhaṭāra mavilāśa mareṅ sumeru
 lāvan girīndraduhitāṅavatāra līla
 meriṅ lavan gaṇakumāra marək tinuntun
 rakṣaṅ vatək r̥ṣi surāpsara nora kāntun[38.2]
 
  tan varṇanən təkapi lampahirān pralabdha
 riṅ meruparvata paranti bhaṭāra ṅūni
 ṅkān paṅgih āśramanirā samuni sapaṅkti
 aṅhiṅ giraṅgiraṅikiṅ hulukəmbaṅ aṅlih[38.3]
 
  sampun ḍatəṅ girisutāməṅaməṅ kamantyan
 lāvan bhaṭāra mulat iṅ daśadeśa rāmya
 sakṣāṇa ton ta havu saṅ hyaṅ anaṅga śuddha
 muṅgv iṅ samīpanikāṅ āśrama somya rūpa[38.4]
 
  devī matakvan irikāṅ makabhasma yārūm
 śrī nīlakaṇṭa mavarah yan anaṅgabhasma
 syuh tanpa sāra dinələ̄ mami riṅ viṣāgni
 doṣanya bhaṅga rumujit kami riṅ lulut kūṅ[38.5]
 
  mār mrāt manah girisutān vinarah bhaṭāra
 moghāvəlas hatinirāsəmu luh kuməmbəṅ
 yekiṅ nimitta parameśvara ṅūni rāgī
 ndin tan tusery aku sirān tan ikāṅ anaṅga[38.6]
 
  ṅkān pinta bhasma kusumeṣu madadya janma
 śighrān vinehakən atīta təkap bhaṭāra
 ñāmuṣṭa saṅ hyaṅ atanū havu mānuṣāstu
 ñāmuṣṭiñamuṣṭi nāmani dadi hyaṅ anaṅga sūkṣma[38.7]
 
  śrī puṣpitāṅśa dadi ratnavatī kasaṅkyā
 ryudyāni mālava sutānira vikramākya
 tālādhvajāśrama kasiddhyani bhasma devī
 moghān katona śava sātmya yadin parāna[38.8]
 
  prāptaṅ kalī samayaniṅ yugakāla luṅhā
 saṅ hyaṅ smarāṅdadi ri hastinarājya śīghra
 śrī bhūmipāla śataniṣṭhana vīkaranya
 kyātiṅ sarāt udayanākyati paṇḍavāṅśa[38.9]
 
  devī ratih makapitā sira candrasena
 śrīniṅ jagat hinayu bāsavadāti nāma
 ndan denirāṅdadi pinālihireṅ śarīra
 tuṅgal ri siṅhalapurāṅdadi rājaputrī[38.10]
 
  ratnāvalī ṅaranireṅ bhuvana praśāsta
 putrī saṅ āryasuta vikramabāhu nāma
 ṅkānan pareṅ udayanasmr̥ti tuṣṭa kālih
 riṅ nāvikān katəmu sāgarikā ṅaranya[38.11]
 
  luṅhāṅ yugānta kalikāla huvus kalalvan
 saṅ hyaṅ smarāṅuvahi janma təlas pralīṇa
 ājñā hyaṅ īśa makamukhya girīndraputrī
 icchā bhaṭāra riṅ anaṅga sakāmakāma[38.12]
 
  vvantən pradeśa katuduh girināthakanyā
 ṅhiṅ rāmya dakṣiṇapathe java madhyadeśa
 kāntargateṅ lavaṇasāgara meru tulya
 pāvitra lot paraparan bhagavān agastya[38.13]
 
  tatvanya ṅūni riṅ uśāna rəṅə̄n kramanya
 riṅ kāśmirān prathita pustaka saṅ kumāra
 siṅsal yuga kṣaṇa śināpa təkap bhaṭāra
 nūṣātirāmya təmahanya magə̄ṅ halimpuṅ[38.14]
 
  ndah ṅkā tikin vəkasi janma bhaṭāra kāma
 śrīśānadharma makapuṇya huripnirāsih
 saṅ hyaṅ ratih sira muvah tumutur tan imbā
 riṅ jaṅgalāsi masəkar sira yan dadi strī[38.15]
 
  himpər śaśīkiraṇa rakva sirān hana ṅkā
 siṇḍyan təhər kiraṇarātu ṅarānireṅ rāt
 māntən pinālihira janmanirān prabheda
 saṅkeṅ vaja drava mijil hinaras hyaṅ arka[38.16]
 
  tan varṇanən kararayan hyaṅ anaṅganātha
 mvaṅ saṅ ratu krama haneṅ java madhyadeśa
 bhūpālakādhama musuhnira śīrṇa hənti
 de hyaṅ smarāṇḍiri maṅisyani ve nurāga[38.17]
 
  canto 39: 
  saṅsiptan gati kāmadeva taruṇābhūpāla muṅgv iṅ java
 śrī kāmeśvara liṅnikāṅ vvaṅ i sirān kāmānurun bhūpati
 enak taṅ bhuvanāpagəh makapakə̄ saṅ hyaṅ smarāpaṇḍiri
 sih saṅ hyaṅ karuhun girīndraduhitāveh digjayā riṅ musuh[39.1]
 
  vvantən rājyasabhādvitīya paṅahā śrī nīlakaṇṭe sira
 śrīniṅ svarga siniddhikāra ginave nyāsanya tanpopama
 lvir tāladhvaja piṇḍapiṇḍani laṅə̄nyāsə̄k maṇī bhāsvara
 ndah siṇḍyan panəlahnikiṅ dahanarājyāpurva deniṅ jagat[39.2]
 
  luhniṅ strīniṅ arin pəjah lvah ika rāmyātīs ḍatəṅ riṅ purī
 vuṅkalniṅ matukəltukəl hati vatunyākāra gə̄ṅniṅ susu
 rāhniṅ māti patibratā kasarakat yāṅkən matuñjuṅ mirah
 milvākə̄m paṅisinya sāk dadi lumutkəmbaṅnya muṅgv iṅ susu[39.3]
 
  byātītan gati saṅ nareśvara haneṅ rājyāṅikət kaprabhun
 lāvan saṅ para rāmya ṣaḍrətu paḍāṅutpatti deśapriya
 śrī devī kiranan vajadravasutā varṇan muvah riṅ kathā
 vahvāgatgat ikāṅ manis kadi lahaṅ siddhin padadyañ juruh[39.4]
 
  sotan kāpana niṇḍya janma ginaveniṅ jaṅga lāvan hima
 tan mithyāṅləburaṅ ṭikā təkapi luhniṅ kāsrəpan denira
 ndīṅ ekārṇava tan təkāṅavatarātma ṅke ri pāvaknira
 śūnyaṅ lvah madhu tan hanaṅ gula tayā maṅgiṣṭa muṅgvī sira[39.5]
 
  trāsaṅ tāman arəs tumuṅkul i kasornyān punpunan denira
 maryāsinvam apet ulah kayu manisnyātvaṅ ri lambenira
 tuñjuṅ mesi lavə̄nya tan vani gumāp kepvan ri tiṅhalnira
 aṅhiṅ ketaki lot marək phalanikī yan sevake jə̄ṅnira[39.6]
 
  maṅkā tiṅkahi rūmnirāṅrəs añəñər lvir sīdhu muṅgv iṅ vuluh
 ndah kālih sira ghāra teka linəvih de śrī smarāṅiṇḍarat
 rovaṅ saṅ prabhu sendrapaṭṭa satatā riṅ ratna siṅhāsana
 śrī kāmeśvara padmaguhya makaśaktīṅ aṣṭa devī ḍatəṅ[39.7]
 
  canto 40: 
  ndah sojar sujanāṅrəṅə̄ vacavacan virasa pahalavə̄
 sarvolug tuna riṅ raras ṅaranikin smaradahanakathā
 tan svīkāran apākṣarāpan ulahiṅ hañar asisinahu
 svasthāniṅ bhuvaneki donya tulusāhuripa saṅ ahulun[40.1]
 
  riṅ janmāntara yan paratra k apunagya tak uvaha kavi
 ṅelṅelan ṅvaṅ atīrtha lot aṅavayuh pasisi vukir alas
 sūpənyān paṅulay laṅə̄ marəṅi kārtika layat aṅalih
 osah priṅnya basāṅdələ̄ gərəhiṅ ertali makutukutuk[40.2]
 
  ry antukniṅ hulun aṅləṅəṅ katəmu tebu sira lupa gugus
 āpan deni lavasku rakva rinəṅə̄nya pəjah avukiran
 prāpta pva ṅhulun iṅ gr̥hākrak aməkul suku marək anaṅis
 aṅhiṅ luh tanahiṅ karas pamasilihnya paṅulih alaṅə̄[40.3]
 
   
iki smaradahanakathā puput tinular, hantuk hida, vayahan halit riṅ dina bu, u, tambir, titi taṅ piṅ 2 śaśih 10 rah 0 təṅgək 3 i śaka 1830. ṅhiṅ paryantuṣakəna virupaniṅ akṣara hiki, kuraṅ kavotnya, bāb kavənaṅ hakveh hamalantiṅ, apan antukiṅ viguṇālpaśāstra, niyatāṅdadyakən kadīrghāyuṣan saṅ madrəvya, mvaṅ saṅ lotati hamaca, kintvi pva saṅ anurat.um siddhir astu, tat astu, astu, um brahmane namah, um sarasvatyai namah svastyastu dīrghayur astu. 
puput sinurat riṅ dina ca, va, vara kurantil, śaśi ka 5 titi taṅgal piṅ 8 rah 3 tə. 1 i śaka 1813.   